# PRAEFATIO

*[Editoris praefatio: Iohannes Huemer, 1886]*

---

Cum ante hos quattuor annos de Virgilio Marone grammatico fusius agerem, de edendis his operibus nondum cogitavi. Haerebam enim, num hoc grammaticorum infimae aetatis studium tanti ubique aestimaretur quanti equidem haberem. Non deerant tamen qui mecum hac in re facerent; in his erat rei metricae investigator longe praestantissimus, Guilelmus Meyer, qui eodem fere tempore in libello illo satis claro *Der Ludus de Antichristo* (Monaci 1882) de Virgilio artis rhythmicae doctore multa cum laude tractavit. Cum alii viri docti in una Ang. Mai editione neque integra neque emendata nitentes Virgilii praecepta grammatica eiusque genus dicendi satis tricosum examinarent et nova editio iterum iterumque desideraretur, amicis adhortantibus non amplius repugnavi, quin ad opera grammatici illius diu multumque neglecti edenda accederem, quamquam me opus plenum periculosae aleae esse subiturum habebam persuasum.

Ad emendanda Virgilii opuscula auxiliis usus sum eis, de quibus in commentatione supra laudata tractavi; accesserunt forte fortuna fragmenta quaedam vel excerpta codicum Virgilianorum. Denique fontes novos alios esse patefacturos confidenter spero.

---

## Codices

**P** Cod. Parisinus latinus 13026 s. IX, olim Corbeiensis numero 540 notatus (in margine superiore *ex Corbeiensi monasterio* legitur), tunc Sangermanensis n. 1188 membranaceus formae maioris multos latinitatis argenteae quam dicunt cum poetas tum artium scriptores continet, atque f. 1–10 ars Euticii de verbo (cf. Keilii Gramm. lat. t. V 477 et *de grammaticis quibusdam latinis infimae aetat.* p. 5), f. 11a–40a Virgilii Maronis epitomas in fine mutilas (desinit in verba *...quod mihi videatur satissimum etenim duas partes praepositionem* f. 40a), f. 40b fragmentum cuiusdam glossarii incipientis sic: *ango stringo; amita soror matris* etc. — f. 41a Cruindmeli artem mutilam quaternione undecima recisa (cf. editionem meam p. IV) — f. 54 *effusum ingenii* (= Prudentii contra Symmach. praef. v. 78) — f. 73a (FINIT CONTRA SYMM); sequitur *Eua columba fuit...* (= Prud. ditt. 1) et *pius fidelis innocens* (= epilogus) cum subscriptione EXPLICIT LIBER PRVDENTII METRICE ARTIS FELICITER DO GRATIAS AMEN, deinde *Tytiron ac segetes* (cf. Anth. lat. n. 718 R), f. 76a INCIP DE PASIONE HYPOLITI BEATISSIMI MARTYRIS (= Prud. Perist. XI), f. 78a *electio tibi xpb locus est* (= Perist. VIII), Aviani fabulae inc. *Dubitandi mihi theodosi* (cf. Froehneri ed. p. 1) — f. 84a *promeruisse necem* (l. c. p. 49). Avianum excipiunt *prima deonei tollerata...* (cf. Anth. lat. n. 641 R) et f. 84b *Est et non cuncti...* (cf. Anth. lat. n. 645 R) et *ut belli...* (cf. Anth. lat. n. 392 R); sequitur ANCI MALII SEUERINI BOETHII DE CONSOLATIONE PHILOSOPHIAE carmina qui — f. 92b EXPLICIT METRICA ANCII MANILII SEUERINI etc., deinde *Perita fandi iam progressum comprime* (= Mart. Capell. l. IV p. 136E) — f. 100b *quino stanto aequore ponti*, f. 101a *disparat obtritis que nos i. r.* (= Paulin. de s. Felice) — f. 120b *nunc opus adiutore deo solusque timendus*, f. 121a ΗΝ ΟΝΟΜΑ ΘΗ ΚΥΡΙ INCIPIUNT EGLOGE DE LIBRIS GRAMMATICORUM DE LITTERA ET SYLLABA ET ACCENTU ET POSITURIS *Disciplina a discendo nomen accepit* — f. 165b *primae coniugationis verba*, f. 161a *Verbum est pars orationis* (*ars malsachani* in margine superiore alia manu scripta leguntur) — f. 181b, ubi de alea quaedam leguntur; liber finitur epistola quadam ascetica f. 182 expl ep. INCIP ep IOHANN... (ultima verba evanuerunt).

Atque Virgilii epitomae, quae a folio primo quaternionis quintae (numerus in margine superiore depictus est) incipiunt, inscriptionem habent hanc: ARS UIRGILII maronis | MARONIS VIRGILII ORIUNTUR AEPITHOMAE XV. PRIMA DE SAPIENTIA — f. 12b *Explicit Prima. incipit III* (sic) *de littera* — f. 13b *Explici syllabae sunt...* Capita sequentia, quae sunt de metris, de nomine, de pronomine, de verbo neque inscriptionem neque subscriptionem habent nisi quod f. 33b *Explicit de coniunctatione. Incipit de numeris* legitur — f. 36b post caput de verbo finitum EXPLICIT VIII — f. 37a INCIPIT NONA DE RELIQUIS PARTIBUS ORATIONIS.

Scriptus est codex ab uno eodemque librario, atramento tamen vario. Ex verbis syllabis litteris erasis vel supra infraque lineas positis, denique punctis persaepe litteris appictis correctoris vel correctorum manus cognoscas. Nonnulla enim is qui codicem scripsit emendasse videtur, multo plura alius quidam ad idem exemplar correxit emendando primae manus errores, detergendo archetypi proprietates, quas correcturas omnes diligenter adnotavi. Erroribus tamen multis liber adhuc scatet sive deformitate exemplaris, ex quo hic liber fluxit, sive incuria librarii satis indocti ut videtur. Vocalium *e* et *i*, *ae* et *e*, *i* et *y*, *o* et *u*, *a* et *u* permutatio in verborum syllabis primitivis et ultimis sollemnis est, unde quae nasci potuerit et saepe nata sit confusio facile intellegas. *H* modo additur, modo omittitur. Permutantur etiam consonantes *u* et *b*, *f* et *ph*, *f* et *p*, *p* et *b*, *d* et *t*, *l* et *r*, *r* et *s*, *r* et *n* aliae, quae permutationum genera, cum ad pronuntiationem illius temporis vulgarem cognoscendam multum valeant, ex adnotatione critica non seclusi. Neque minus ad sermonem vulgarem attinet, quod *m*, *s*, *t* litterae finales in fine verborum modo adduntur superflue, modo omittuntur. Scripturae compendia cum librarius non intellexisset 14, 24 *tent* pro *tenent* 32, 9 *gene* pro *genere* 48, 7 *supta* pro *sumpta* alia id genus scripsit, verborum distinctiones perturbavit locis permultis ut 43, 12 *acre tenet* 18, 13 *muli lautor nores logii necare nam cessi*. Denique spatia inter syllabas verbi eiusdem exstantia (cf. *sapi entia* 23, 3 *inde dicionem* 27, 22) inde explicare licet, quod librarius utpote linguae latinae non satis gnarus de conectendis disiungendisve syllabis in exemplari fine versuum distractis anxius erat.

**N** Codex Neapolitanus nr. IV A 34 membranaceus in 4° foliorum 289, quorum pars prior (f. 1–91) s. IX (ut Bethmanno obiter inspicienti visum est) vel X (ut G. Meynckio, cui apographum debeo), posterior vero pars paulo post scripta est. Satis accuratam codicis descriptionem Cat. Ianellius in catalogo bibl. lat. vet. et class. manuscr. quae in regio Neapolitano museo Borbonico asservatur p. 26 confecit. Atque pars prior illa quaternionibus I–XI continetur, cum haec recentior novis numeris litteris scilicet A–I pagina recta (f. 92–167) ceteris pagina versa (f. 168–289) scriptis insignita sit. Hae variae scripturae partes variis manibus sunt perscriptae. Liber olim Romae in bibliotheca dei principi Farnese asservatus est; s. XII fratris cuiusdam Wigradi fuisse videtur, cuius memoriale ex folio ultimo (289r) in commentatione supra laudata p. 16 edidi. Liber ab initio mutilatus; incipit enim verbis: *ipsam rem exprimat et a ceteris rebus seiungat* = Pompei commentum (cf. Keil. Gr. l. p. 137, 17); plurima grammaticorum scripta continet, quae post Ianellium hic enumerare supersedeo.

Virgilii opera f. 187–205 complent. Atque epistolae, quas solus Neapolitanus servavit, foliis prioribus (187v–205v) complectuntur, quamquam post epitomas esse conscriptas ex auctoris ipsius verbis intellegitur, epitomae posterioribus f. 205r–217r. Inscribitur epistolis (f. 1 si a Virgilio numerare inceperis) litteris his colore rubro pictis INCIPIT PRAEFATIO MARONIS — subscribuntur haec f. 18 FINIUNT BIS QUATERNE MARONIS EPISTOLAE FELICITER SALTORE PER SCRIPTAE — sequitur IN NOMINE DEI PATRIS MARONIS VIRGILI ORDIUNTUR EPHITHOME capitibus his divisae et ordinatae: INCIPIT I. DE UARIA RATIONE LATINITATIS — finit primus. INCIPIT SECUNDUS ID scenderatione fonorum — finit INCIPIT IIII (sic) DE METRIS — INCIPIT IIII. DE COGNOMINATIONIBUS NOMINUM at. q. VERBORUM — finit. INCIPIT V. DE CATOLOGO (sic) GRAMMATICORUM — EXPLICIT MARONIS Virgilii. Oriuntur ephitome. Orationum partes quae sequuntur non numerantur, at inscriptiones habent has: DE LITTERA (teste Maio), De sillabis — De pronomine, DE VERBO, DE ADUERBIO, De participio, DE CONIUNCTIONE, DE PRAEPOSITIONE, DE INTERIECTIONE.

Ex subscriptione iterata colligi licet scriptorem vel codicis Neapolitani vel exemplaris ex quo fluxit, capitum ordinem inmutasse ita, ut unam partem octo orationis partes continentem ab altera ad generales res grammaticas pertinente secerneret. De hac re, qua librarius verba auctoris omittere vel mutare nonnunquam coactus est, iam in commentatione memorata p. 28 s. fusius tractavi.

Scriptus est codex manibus variis atque scripturae Casinensi quam dicunt non absimili modo, ut Meynckio quidem visum est. In ea parte, quae Virgilii opera continet, notae marginales duabus manibus confectae exstant, quarum specimina quaedam in adnotatione deprehendes. Quas correcturas hic liber sit passus, ex notis patebit; cum autem quid librario debeatur quid correctori non ubique potuerit discerni, satis habui plerumque correcturas solas indicare. Atque correcti sunt non solum aperti errores librarii ex exemplari non diverso, sed etiam emendatae verborum formae sermonis vulgaris propriae, quae tamen in hoc libro tanto rariores sunt quanto longius distat tempore ab archetypo, ad quod liber ille Parisinus propius accedit. Etiam glossas corrector nonnullis locis adiecit ut p. 42, 9 *divitia* : *causa* 114, 1 *foni* : *voci* 114, 6 *proclivem* : *productum*. Multa in Neapolitano sunt omissa inprimis sub finem epitomarum ita ut librarium longo opere fortasse defessum laborem mutilatis et ad suum usum redactis capitibus sibi minuere voluisse conieceris. At in epistolis, quae principem locum tenent, multo minora omissa esse videntur, quod cum in hoc libro uno serventur, grata Minerva factum esse apparet.

Ad librum Neapolitanum primus et solus Virgilii epistolas integras, epitomas autem decurtatas edidit Ang. Maius, in tomo V. classicorum auctorum p. 1–149. Vir doctissimus cum libro Neapolitano denuo examinato editionem alteram eamque castigatam esset paraturus, morte abreptus est. Pars operis incepti neque absoluti recepta est in appendicem ad opera edita ab A. Maio p. 113–166, qui liber prodiit Romae anno 1871. Codicem in meum usum contulit G. Meyncke; locos quosdam A. Goldmann a me rogatus iterum inspexit.

---

## Fragmenta

**V** Folia quinque codicis quondam Salisburgensis (nr. 164) in fragmentum Vindobonense 19556 nunc sunt redacta, de quibus cum in commentatione saepius memorata fusius tractaverim, agere hic supersedeo. Codex deperditus maximam partem scriptus erat s. IX.

**A** Pretii non minoris est alterum fragmentum, quod in codice miscellaneo Angelico numero V. 3. 22 insignito exstat cum inscriptione f. 31r: INCIPIUNT EPITOME VIRGILII MARONIS. *Latinus a quo latinitas* — *pro unitate dei alti* (f. 32r). Praecedunt versus cuiusdam doctoris super epigrammata Prosperi, quorum est ultimus: *sidereum celi cupiunt qui scandere regnum*; sequitur autem Virgilium Augustinus de novem musis in libro de doctrina christiana. Fragmentum perutile, quod Arevalus primus in editione Sedulii p. 425 publici iuris fecit, in meum usum a G. Meynckio exaratum in appendice huius editionis iterum edidi. Codex est s. X (cf. Pertz. Arch. XII 376).

Excerpta ex Virgilii epitomis inter grammaticorum multorum scripta continet codex **Montepessulanus 306** s. IX f. 32 s. (cf. cat. gen. des depart. I) cum inscriptione hac: DIFFERENTIAE SERMONUM EX EPITOMIS VIRGILII. *Aliud est dici* — *quoniam iurabant* (f. 34). Sequitur EX LIBRO CATONIS. *Sunt adverbia localia* — *id est non sana* (f. 35b). Librum in meum usum contulit M. Bonnet, vir doctus ac liberalis. Excerptum non inutile in appendice publici iuris feci.

Etiam in codice **Mediolanensi** (bibliothecae Ambrosianae) M 79 s. XI pag. 51r excerptum quoddam ex Virgilii epitomis exstat (cf. Montfaucon, bibliotheca bibl. p. 524 et Bethmann, Archiv XII p. 611) inscriptione hac ornatum: HIC SECVNTVR ETHIMOLOGIE VIRGILIVS PRESBITER HISPANVS. *Caelum dicitur quia* — *piscis sine natatu* (p. 52v). Sequitur Isidori ex libro etymologiarum. Ex apographo Ad. Cinquini Mediolanensis fragmentum primus in appendice edidi.

Praeter haec mihi uti licuit **Excerptis Nanceiensibus**, quae A. Collignon ex libro Nanceiensi (olim Boboniensi) n. 356 s. VIII–IX nuper publicavit, cf. *Note sur une grammaire latine manuscrite du VIIIe siècle appartenant à la bibliothèque de Nancy contenant des fragments inédits de Virgilius Maro* (revue de philologie tom. VII p. 13–22). Atque hic liber nonnulla scripta grammatica continet quorum est princeps Glosa de partibus orationis.

Eodem modo compositus est tractatus de adverbio, qui in codice **Leidensi** (Voss.) n. 33 s. X f. 76a–83a exstat. Cum Lindemannus (Ineditorum latinorum part. I. Zittavae 1832) testimonia ex Virgilio hausta neque cognovisset neque edidisset omnia, librum Vindobonam missum denuo examinavi totumque tractatum descripsi, ut data occasione eum publicarem. Quae ad Virgilium pertinent inter testimonia recepta iam reperies.

Virgilii testimonia ex arte codicis **Bernensis 123** s. X ex multis auctoribus collecta in unum congessit Hermannus Hagenus in libro illo qui inscribitur *Anecdota Helvetica*, Grammaticorum latinorum tom. VII p. 189–201 hoc titulo: Virgilii grammatici excerpta partim inedita.

---

## De auctoritate Virgilii

Quanta auctoritate Virgilius grammaticus aevo Carolino quod dicimus et postea fuerit, ex grammaticorum illorum temporum praestantissimorum libris colliges. Citaverunt autem nostrum **Beda Venerabilis**, **Petrus**, **Clemens cognomine Scotus** (cuius artem grammaticam ex codice Bambergensi M. V. 18 cognovi), **Cruindmelus**, anonymus auctor artis Bernensis (cf. Hagen. l. c. p. 62 s.), quibus accedent fortasse alii litteris aevi Carolini in lucem productis.

---

## De archetypo

Codices quos enumeravi omnes ex uno archetypo sermone vulgari scripto fluxisse scripturis similiter depravatis evincitur, cf. p. 4, 4 *parilla*] *per illa in* P, *perilla* N; 7, 13 *per ceras*] *per ceteras* PN, *preceteras* V; 9, 9 *invulae*] *muulae* V, *mulae* P, *mule* N; 10, 9 *indi mam assinso* P, *indi mam mas fensu* V; 15, 10 *duum*] *tuum* N, *trium* P; 18, 8 *Alexandrorum*] *alexandriagrorum* N, *alexander agnorum* P; 21, 21 *hele enim*] *elium* P, *eloim* N; 27, 5 *proprii*] *propre* P, *propri* N; 42, 14 *eandam*] *eadem* PN; 43, 12 *ac retinet*] *acre tenet* P, *acretinet* N; 71, 14 *nec gestu*] *nec estu* P, Exc. Nanc.

Atque archetypum illud litteris scotticis scriptum fuerit necesse est, cum *fl* et *m*, *c* et *f*, *r* et *s*, *s* et *f*, *p* et *f* saepe permutatae inveniantur, cf. 13, 25 *cantaum* pro *cantuum* P 50, 11 *questiunculum* P — 107, 18 *atquisierit* N 147, 26 *praesumac* N — 24, 26 *sine* (pro *fine*) *fenus* VN 54, 13 *insinitivi* pro *infinitivi* P — 9, 4 *inprimus* pro *infirmus* N 13, 18 *pona* pro *fona* P 109, 3 *patisfacere* pro *satisfacere* N 139, 22 *pingue* pro *fingue* N 140, 22 *faciens* N pro *paciens*.

Praecedit Parisinus ut aetate ita etiam auctoritate Neapolitanum, inter quos medium quendam locum Salisburgensis (nunc Vind.) obtinuisse putandus est, cum compluribus locis cum P, aliis quibusdam cum N faciat. At libri Parisini praestantia, quam editionis nostrae quaevis fere pagina evincit, non ita est comparata, ut cetera subsidia critica praetermittere possis. Immo ad detegendos errores lingua vulgari natos, quibus Parisinus vel maxime scatet, multum auxilii adtulerunt reliqui. Grammaticorum autem testimonia, quotquot congessi textuique subieci, perraro locis emendandis usui fuerunt (cf. 116, 7; 157, 6). Hauserunt ii quidem ex fontibus non multum depravatis, at omiserunt quae utpote a sermone usitato remota non satis perspexissent aut quae ad illustrandas quaestiones in examen vocatas non apta vel necessaria essent. Nonnunquam etiam e memoria Virgilii verbis usi esse videntur, ut testimonio investigando frustra des operam.

---

## De ordine epitomarum

Restat ut de epitomarum ordine, quem in hac editione institui, et de ratione rei orthographicae pauca adferam. Virgilium ter quinas epitomas confecisse verbis auctoris ipsius apparet. Dicit enim p. 121, 8 *...ego ipse in epitomis ter quinis numero proprium pronomini indixerim opusculum*. Praeterea inscriptio cod. Parisini hunc eundem numerum servavit, cf. p. 1 MARONIS VIRGILII ORIVNTVR AEPITHOMAE XV. Atque priorum capitum ordinem facile ex librorum manuscriptorum inscriptionibus subscriptionibusve constituas ita: I. DE SAPIENTIA (P, N in marg.), II. DE LITTERA (cf. subscr. cod. Vind.), III. DE SYLLABA (?), IV. DE METRIS (N), V. DE NOMINE (?). Capitulum autem de catalogo grammaticorum quod in N numerum V (fortasse ex XV depravatum) prae se fert, epitomarum opus clausisse cum ex auctoris verbis in fine capitis positis p. 92: *Haec vobis o sodales atque discentes, legum paternarum libris pro cunctorum utilitate atque salute excepta insinuasse sufficiat* tum ex subscriptione codicis Neapolitani: *Explicit Maronis Virgilii* recte colligimus. Epitomas XIV. et XIII., cui auctor ipse hoc nomen inscripsit, ex auctoritate cod. N cum epitoma ultima coniunxi. Quae inter capita priora et posteriora intersunt, cum libri non satis certa tradant, ex coniectura alterum Virgilii opus Donatique principis grammaticorum artem exempla secutus disposui ita, ut numerum ter quinarum epitomarum complerem.

---

## De re orthographica

De re orthographica, qualem instituerem, multum diuque haesitavi, cum neque codices Virgilianos satis certos neque editores auctorum infimae aetatis hac in re sibi constantes vidissem. Nolui tamen differentias orthographicas, quas ad leges pronuntiationis tum temporis vulgaris enucleandas plurimum valere intellegerem, omnino praetermittere et apparatum criticum nimis onerare rebus his levioribus ut multis videbuntur. Itaque in textum recepi lectiones vel maxime inusitatas veritus, ne proprietatibus scripturae detersis studiis grammaticis magis officerem quam proficerem. Atque consonantibus geminatis multum indulsi libris in his saepe concinentibus, vocalium vero instabilitati non eandem fidem habui, quamquam etiam has ab usu vulgari discrepantes deprehendes. Tali modo me non tam auctoris quam librariorum et Parisini et Neapolitani scribendi rationem descripsisse ipse concedo: quod similiter plerosque auctorum editores et facere et fecisse, quamvis sibi non persuaserint, quis est qui neget? Ceterum orthographiae normae, quas in libris aevi Merovingici et Carolini edendis sequamur, nondum satis exploratae esse mihi quidem videntur.

Denique si editionem A. Mai de Virgilio grammatico multum meriti cum hac nostra contenderis, quot et quanta emendaverim vel emendare voluerim cognosces, quamquam non pauca supersunt, quae emendatoris auxilio indigeant, ut hac editione Virgilii grammatici studium magis incohatum sit quam ad finem perductum. Quae cum ita sint, multos me esse habiturum emendatores, castigatorem nullum animo firmo sperare audeo.

Postremo restat ut gratias agam maximas viris doctis quos libros manuscriptos in meum usum vel exarasse vel a me rogatos inspexisse supra memini, singulares autem ac plurimas Guilelmo de Hartel, ex magistro studiorum meorum fautori benevolentissimo, qui in opere hoc perdifficili me plurimum adiuvit et locis multis iisque perobscuris attulit lucem.

---

Dabam Vindobonae mense Octobri a. 1886.

**Iohannes Huemer**

---

## Siglorum tabula

| Siglum | Codex |
|--------|-------|
| P | codex (Sangerm. n. 1188) Parisinus n. 13026 |
| N | codex Neapolitanus n. 34 |
| V | fragmentum Vindobonense n. 19556 |
| A | fragmentum Angelicum n. V. 3. 22 |
