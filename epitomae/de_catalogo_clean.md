# VIRGILIUS MARO GRAMMATICUS
## EPITOMAE
### XV. DE CATALOGO GRAMMATICORUM

---

Primus igitur fuit quidam senex Donatus apud Troiam, quem ferunt mille uixisse annos. Hic cum ad Romulum, a quo condita est Roma urbs, uenisset, gratulantissime ab eodem susceptus, quattuor continuos ibi fecit annos, scolam construens et innumerabilia opuscula relinquens, in quibus problemata proponebat dicens: "Quae sit mulier illa, o fili, quae ubera sua innumeris filiis porrigit, quae quantum suxa fuerint, tantum in ea inundant?" Hoc est sapientia.

Quid interest inter *uerbum* et *sermonem* et *sententiam* et *loquelam* *orationemque*? *Uerbum* est omne quod lingua profertur et uoce. *Sermo* autem cuius nomen ex duobus uerbis compositum est, hoc est *serendo* et *monendo*. *Sententia* uero quae sensu concipitur. Porro *loquela*, quando cum quadam eloquentia dictionis ordo protexitur. *Oratio*, quando usque ad manuum artem describendus oratus prius sermo perueniat.

Fuit itidem apud Troiam quidam Virgilius eiusdem Donati auditor, qui in describendis uersibus diligentissimus erat, qui LXX uolumina de ratione metri scripsit et epistolam ad Virgilium Assianum missam de uerbi explanatione. Tertius Virgilius **EGO**.

Nam Virgilius Assianus praedicti discens fuit, uir ammodum ministratorius sanctis uiris ut numquam in sede eum uocantis sermo inueniret. Hunc uidi meis oculis, et puerulo mihi notas caraxauit. Hic scripsit librum nobilem de duodecim latinitatibus, quas his nominibus uocauit:

**I. USITATA**, quae in usu Romanae eloquentiae habetur et qua scripturae latinae atramentantur, id est scribuntur.

**II. ASSENA**, hoc est notaria, quae una tantum littera pro toto sono contenta est, et haec quibusdam formulis picta.

**III. SEMEDIA**, hoc est nec tota inusitata nec tota usitata, ut est *mota gelus*, id est mons altus, et *gilmola* pro *gula*.

**IV. NUMEROSA**, quae proprios numeros habet, ut *nim* unus, *dun* duo, *tor* tres, *quir* quattuor, *quan* quinque, *ses* sex, *sem* septem, *onx* octo, *amin* nouem, *ple* decem—quod dictum de plenitudine est. Et sic *nimple* undecim, usque ad *plasin* uiginti, et *torlasin* triginta, et *quirlasin* quadraginta, usque ad *bectan* centum et peruenit usque ad *colephin* mille et reliqua.

**V. METROFIA**, hoc est intellectualis, ut *dicantabat*, id est principium; *sade* id est iustitia; *gno* utilitas; *bora* hoc est fortitudo; *ter* hoc est dualitas coniugalis; *rfoph* hoc est ueneratio; *brops* hoc est pietas; *rihph* hoc est hilaritas; *gal* hoc est regnum; *fhal* hoc est religio; *clitps* hoc est nobilitas; *mymos* dignitas; *fann* hoc est recognitio; *idio* hoc est honor; *gabpal* hoc est obsequium; *blaqth* hoc est lux solis; *merc* hoc est pluuia; *pal* dies et nox; *gatrb* hoc est pax; *biun* hoc est aqua et ignis; *spax* longeuitas. Ex his rebus mundus totus gubernatur et prosperatur.

**VI. LUMBROSA**, hoc est perlonga, cum pro uno usitato totus uersus scribitur. Cuius exempla sunt haec ut: *gabitariu cum bresin galsiste ion*, hoc est *legere*. Item: *nebesium almigero pater panniba*, hoc est *uita*.

**VII. SINCOLLA**, hoc est perbreuis, uersa uice cum totus uersus usitatus in uno continetur fono. Cuius exempla sunt ista ut *gears*, hoc est *mores colligite, bona diligite*. Item *biro*, hoc est *linquere parentes utile non est*.

**VIII. BELSAUIA**, hoc est peruersa, cum casus nominum modusque uerborum transmutat. Cuius exempla sunt haec ut *lex* hoc est *legibus* et *legibus* hoc est *lex* et *rogo* hoc est *rogate* et *rogant* hoc est *rogo*.

**IX. PRESINA**, hoc est spaciosa, cum unum fonum multa usitata significat ut *sur*, hoc est uel campus uel spado uel gladius uel amnis.

**X. MILITANA**, hoc est multimoda, cum pro uno fono usitato multa ponuntur ut pro *cursu*: *gammon*, *sualin*, *selon*, *rabath*.

**XI. SPELA**, hoc est humillima, quae semper res terrenas loquitur ut *sabon*, hoc est lepus; *gabul*, hoc est uulpis; *gariga*, hoc est grus; *lena*, hoc est gallina. Hac Ursinus utebatur.

**XII. POLEMA**, hoc est superna, quae de superioribus tractat ut *alippha* pro anima; *spiridon* pro spiritu; *repota* pro uirtutibus quibusdam supernis; *sanamiana anus* pro quadam unitate Dei alti. Hoc semper genere uir hic loquebatur.

Virgilius Assianus primogenus quidam apud Cappadociam, uir dulcissimus erat, in physicis satis gnarus et in computatione lunae et mensuum sagacissimus. Hic scolasticis suis aiebat de tonitruo interrogantibus, spiritum quendam esse inusitati uenti, qui praestitutis temporibus mundo intonat et cuius sonus tonitruit, cuius natura haec est ut solus humanis se usibus ingerat, qui non tam spiramen quam fulgoream flammam habet, quem et altiorem omnibus uentis et profundiora omnium penetrare asserebat.

Quem cum interrogassem utrumnam hic uentus propria dictione an aliena regeretur, assumens pagillam quattuor poeticos confecit uersus ita inquiens:

> *Summa in summis,*
> *potens caelis,*
> *celsaque cuncta*
> *gubernat celsa*—

id est Hebreorum deum.

Istrius uir Hispanus in compositione historiarum splendidae satis eloquentiae, quandam similitudinem mihi dedit dicens: "Uicem solis in testimoniis agit uerbum; nam sicut dies absque sole non est rutilus, sic testimonium sine uerbo non lucidum." Hic ait: "O rex, scito, quia sicut tecum tua ancilla uitam hanc est sortita communem, ita et tu mecum mortem subibis communem." Item interrogatio: "O auare, quid caelum, quid terra, quid mare sua dona tibi ferunt, et tu tua bona non fers proximo?" Item: "In mari piscem obuia quaeque uorantem nec saciari potentem, sic mens hominis auari toto nescit saeculo saciari." Hactenus Istrius.

Erat apud Aegyptum Gregorius grecis studiis ualde deditus, qui tria milia librorum de Graecorum historiis conscripsit.

Erat apud Nicomediam Balapsidus nuper uita functus, qui nostrae legis libros, quos ego in greco audio sermone, me iubente uertit in latinum, quorum est principium: *In principio caelum terramque mare omniaque astra spiritus intus fouet*.

Erant praeterea tres Lucani, unus in Arabia, alius in India, tertius in Africa: quos Aeneas meus praeceptores habuit, quorum libros meditante notaria arte in lucidam descriptionem transtulit. In quibus repperit quod uir quidam Maro fuerit prope diluuium, cuius sapientiam nulla narrare saecula poterunt. Unde Aeneas cum me uidisset ingeniosum hoc me uocabulo iussit nominari dicens: "Hic filius meus Maro uocabitur, quia in eo antiqui Maronis spiritus rediuiuit."

Erat etiam auus meus Martulis, uir satis gnarus et clarus uultu. Hic in arte grammatica diligentissimus.

Haec uobis, o sodales atque discentes, legum paternarum libris pro cunctorum legentium utilitate atque salute excepta insinuasse sufficiat.