# XIV. DE COGNOMINATIONIBUS NOMINUM ATQUE VERBORUM

Memini esse me a Donato, meo discente, uestro municipe hesterno rogatum anno, ut unde *celum* dictum sit aperirem: cui respondi non illius temporis fuisse id operis inpendere mente. Corpori nominum festinati id temporis uacare non potui, nunc uestrae dilectioni largibor, alia superadditurus.

*Celum* ob hoc dici putatur quia quaedam intra se grandia celat archana et ipsum aerum spatiis nubiumque obstaculis ab humanis celatur, abditudine sua rectissime nomen accipit. *Altum celum* diximus; sed altitudo et profunditatem nonnumquam significat: denique siue mare siue quidquid infra terram est positum, altum nominandum est. Sicut et senex Donatus: *obsecro uos o alti quicumque estis, emittite ad me solem in terra lucere diem protinus allaturum*.

*Terra* ob hoc dicitur quia hominum pedibus teritur. Sed aliter igitur *ra* dicitur, primo quod ex ea nascimur, unde et ex *humo* *homo* dicitur secundum quod eius fructibus alimur ac recreamur. Tertio quod in eam laeto soluti uelut in matris uuluam recondimur.

*Mare* ab amaritudine dicitur, ab Hebreis aquarum collectus. *Sol* dicitur, quia solus per diem sui fulgoris ui totum orbem obtunsis una stellis cum luna inlustrat, uel certe *sol* ex sollemnitate hoc est habundantia splendoris nuncupatur. *Luna* a quadam Diana nominari aestimatur, quae numen uocitabatur: sed quod uerius, *luna* ex ipso lumine uocatur.

*Stella* a quodam Stilline uocitata est, quem dicunt aurigam fuisse stellarum: sed stellae omnis ideo dicendae sunt, quia ueluti quaedam stellicidia leui uolatu discurrunt. Sed inter *stellas* et *astra* et *sidera*, quae tria genera sunt caelestis ornatus, quae differentia est? Quod *stellae* ut diximus de *stillando* diriuantur. *Astra* de uarietate picturae (*aster* quippe apud philosophos pictor dicitur), *sidus* de situ maiore nominatur. Ergo *sidera* altissima sunt astrorum, *stellae* minima quaeque astra ac leuia, *astra* uero omnis ornatus celorum.

*Auis* de auiditate carpendi dicenda est: *uolucer* uero ab ipsa uelocitate uolandi: *uolatile* autem non erit nomen proximae possitionis, sed diriuatum. Quidquid uolat communiter dicitur, et Catone dicente *sagittae eius uolatiles sunt*. Et Cicero: *elifantui inquit uolatiles in bello*. *Bestia* dicitur de *bessu*, hoc est more feritatis. *Belba* marina erit, *bel* enim mare a fisicis uocatur.

*Caro* a caritate cognitionis, *corpus* a corruptibilitate naturae dicitur: sed hoc de homine. Ceterum quod uisui patet corpus dicitur. Quaeritur unde appellatur: *pus* in philosofia custodia dicitur, ut ait Origenes: *positis in pure fratribus solus euasit*, hoc est in carcere. *Corpora* si *custodia* dicitur. *Caput* a capitate sumi dictum est, unde *capere* dicitur quae comedimus et *tenere* quae manu tangimus; sed ad animam refertur, eo quod capax cogitationum ac memoriae.

*Oculus* dici dicitur, eo quod occulta peruideat ac perlustret. *Auris* eo quod auditus sermonis ex internis hauriat. *Pectus* ex eo quod espectat ad cordis secreta, dicitur a pectando, id est discernendo, unde *peccata* dicuntur. *Ubera* nonnisi mulierum dicuntur, quae ab ubertate lactis nuncupantur: si quis in uiris uoluerit nominare, *uirilia* erunt quae humorum inundatione exuberant. *Uenter* a uenti spiramine sic dicitur; quia et uentus ob hoc nomen accipit, quod per omnes uenas, latebras artusque totius creaturae perueniat. *Lingua* a *linguendo* dicitur.

Philosophi uirtutem et cursum *manus* et *pedes* uocauerunt, quorum nominum monoptota declinatio est per omnia genera: a *man* ergo, hoc est uirtute, *manus* appellatae sunt, et a *per* *pedes*, quod est a cursu. *Equus* ab equitate cursus dicitur. *Uir* a uirtute nominatur: *mulier* a mulitudine sexus: *uxor* quae a uiro fuerat uxorata in coitu. Sed *coitus* generaliter dicitur omnis coeuntia siue itineris siue concordiae siue conubiorum. *Cor* uocatur a corruptione sensuum.

*Lux* dicitur semper caelestis, hoc est diei solisque: at *lumen* materiale est, id est ignis aut lucernae. *Aqua* generaliter dicitur omnis liquor. *Panis* dicitur omne quod pascit. *Uinus* siue de *uinea*, siue quod impleat uenas. *Labia* ex labore loquendi dicuntur, siue quod per uerba labuntur de lapsu.

*Lapides* dicuntur de sua lampaditate, quia ex eis lampades ignis accenduntur. *Lapides pretiosi* ex insito sibi splendore, uelut ex quadam lampadum similitudine nominati sunt. *Saxa* uero inmania et inmobilia uelut quaedam staturae dicuntur. *Petra* de duritia dicitur.

*Dies* nominatur a quibusdam quia diis iocundus est; nos dicimus *dies*, quia a tenebris diuidat. *Nox* dicitur ab eo quod humanis noceat. *Tempus* a temperamento dicitur, eo quod diebus mensibus annis frigore aestateque temperatur. *Annus* dicitur eo quod cuncta innouat. *Mensis* a mensura dicitur, siue quod mensam, id est terram, suis fructibus dapibus impleat.

*Aestus* de longitudine dierum dicitur, ipse *ardon* dicitur. *Autumnus* dicitur de aumatione fructuum, quod colliguntur. *Hiemps* frigus interpretatur uel sterilitas. *Uer*, hoc est quod in eo cuncta uernent, id est uerescant. *Pluuia* eo quod de celo pluuiat, siue quod ipsius terrae germen inrigat. *Nubes* dicuntur, quia solem suo tegmine uelut sub quodam pallio obuubunt.

*Gloria* a glorificatione; apud philosophos *glores* dicuntur. *Gratia* ea quae gratis datur uel sine pretio accipitur. *Brachium* fortitudo dicitur. *Dentes* dicimus, eo quod dent loquelam uel fortitudinem uocis: alii *ruminas* nominauerunt, alii *mandibulas*, eo quod rodunt cibos uel mandunt.

Unaquaque rei natura est, in qua nascitur, et sine qua uiuere non potest, sicut homo sine actu, auis sine uolatu, piscis sine natatu. Et sicut corpus per quinque sensus constat, ita scriptura per quinque literas uocalis, quae regnant in VIII partibus orationum.


## XV. DE CATALOGO GRAMMATICORUM

Primus igitur fuit quidam senex Donatus apud Troiam, quem ferunt mille uixisse annos. Hic cum ad Romulum, a quo condita est Roma urbs, uenisset, gratulantissime ab eodem susceptus, IIII continuos ibi fecit annos, scolam construens et innumerabilia opuscula relinquens, in quibus problemata proponebat dicens: *quae sit mulier illa, o fili, quae ubera sua innumeris filiis porregit, quae quantum suxa fuerint, tantum in ea inundant?* Hoc est **sapientia**.

Quid interest inter *uerbum* et *sermonem* et *sententiam* et *loquelam* *orationemque*? *Uerbum* est omne quod lingua profertur et uoce. *Sermo* autem cuius nomen ex duobus uerbis compositum est, hoc est *serendo* et *monendo*. *Sententia* uero quae sensu concipitur. Porro *loquela*, quando cum quadam eloquentia dictionis ordo protexitur. *Oratio*, quando usque ad manuum artem discribendus oratus prius sermo perueniat.

Fuit itidem apud Troiam quidam Virgilius eiusdem Donati auditor, qui in discribendis uersibus diligentissimus erat, qui LXX uolumina de ratione metri scribens et epistolam ad Virgilium Assianum missam de uerbi explanatione. **Tertius Virgilius EGO.**

Nam Virgilius Assianus praedicti discens fuit, uir admodum ministratorius sanctis uiris ut numquam in sede eum uocantis sermo inueniret. Hunc uidi meis oculis, et puerulo mihi notas caraxauit. Hic scribsit librum nobilem de duodecim latinitatibus, quas his nominibus uocauit.

**I.** Prima inquit est **usitata**, quae in usu Romanae eloquentiae habetur et qua scripturae latinae atramentantur, id est scribuntur.

**II. Assena**, hoc est notaria, quae una tantum littera pro toto sono contenta est, et haec quibusdam formulis picta.

**III. Semedia**, hoc est nec tota inusitata nec tota usitata, ut est *mota gelus*, id est *mons altus*, et *gilmola* pro *gula*.

**IV. Numerosa**, quae proprios numeros habet, ut *nim* unus, *dun* duo, *tor* tres, *quir* quattuor, *quan* quinque, *ses* sex, *sem* septem, *onx* octo, *amin* nouem, *ple* decem quod dictum de plenitudine est. Et sic *nimple* undecim, usque ad *plasin* uiginti, et *torlasin* triginta, et *quirlasin* quadraginta, usque ad *bectan* centum et peruenit usque ad *colephin* mille et reliqua.

**V. Metrofia**, hoc est intellectualis, ut *dicantabat*, id est principium; *sade* id est iustitia; *gno* utilitas; *bora* hoc est fortitudo; *ter* hoc est dualitas coniugalis; *rfoph* hoc est ueneratio; *brops* hoc est pietas; *rihph* hoc est hilaritas; *gal* hoc est regnum; *fhal* hoc est religio; *clitps* hoc est nobilitas; *mymos* dignitas; *fann* hoc est recognitio; *idio* hoc est honor; *gabpal* hoc est obsequium; *blaqth* hoc est lux solis; *merc* hoc est pluuia, *pal* dies et nox; *gatrb* hoc est pax; *biun* hoc est aqua et ignis; *spax* longeuitas. Ex his rebus mundus totus gubernatur et prosperatur.

**VI. Lumbrosa**, hoc est perlonga, cum pro uno usitato totus uersus scribitur, cuius exempla sunt haec ut: *gabitariu cum bresin galsiste ion*, hoc est *legere*. Item: *nebesium almigero pater panniba*, hoc est *uita*.

**VII. Sincolla**, hoc est perbreuis, uersa uice cum totus uersus usitatus in uno continetur fono, cuius exempla sunt ista ut *gears*, hoc est *mores colligite, bona diligite*. Item *biro*, hoc est *linquere parentes utile non est*.

**VIII. Belsauia**, hoc est peruersa, cum casus nominum modusque uerborum transmutat, cuius exempla sunt haec ut *lex* hoc est *legibus* et *legibus* hoc est *lex* et *rogo* hoc est *rogate* et *rogant* hoc est *rogo*.

**IX. Presina**, hoc est spaciosa, cum unum fonum multa usitata significat ut *sur*, hoc est uel *campus* uel *spado* uel *gladius* uel *amnis*.

**X. Militana**, hoc est multimoda, cum pro uno fono usitato multa ponuntur ut pro *cursu* *gammon*, *sualin*, *selon*, *rabath*.

**XI. Spela**, hoc est humillima, quae semper res terrenas loquitur ut *sabon*, hoc est *lepus*; *gabul*, hoc est *uulpis*; *gariga*, hoc est *grus*; *lena*, hoc est *gallina*. Hac Ursinus utebatur.

**XII. Polema**, hoc est superna, quae de superioribus tractat ut *alippha* pro *anima*; *spiridon* pro *spiritu*; *repota* pro uirtutibus quibusdam supernis; *sanamiana anus* pro quadam unitate Dei alti. Hoc semper genere uirus loquebatur hic.

Virgilius Assianus primogenus quidam apud Cappadociam, uir dulcissimus erat, in fisicis satis gnarus et in computatione lunae et mensuum sagacissimus. Hic scolasticis suis aiebat de tonitruo interrogantibus, spiritum quendam esse inusitati uenti, qui praestitutis temporibus mundo intonat et cuius sonus tonitruit, cuius natura haec est ut solus humanis se usibus ingerat, qui non tam spiramen quam fulgoream flammam habet, quem et altiorem omnibus uentis et profundiora omnium penetrare asserebat.

Quem cum interrogassem utrumnam hic uentus propria dictione an aliena regeretur assumens pagillam IIII poeticos confecit uersus ita inquiens:

> summa in summis
> potens caelis
> celsaque cuncta
> gubernat celsa;

id est Hebreorum deum.

Istrius uirus Hispanus in conpositione historiarum splendidae satis eloquentiae, quandam similitudinem mihi dedit dicens: *uicem solis in testimoniis agit uerbum; nam sicut dies absque sole non est rutilus, sic testimonium sine uerbo non lucidum*. Hic ait: *o rex scito, quia sicut tecum tua ancilla uitam hanc est sortita communem, ita et tu mecum mortem subibis communem*. Item interrogatio: *o auare, quid celum, quid terra, quid mare sua dona tibi ferunt, et tu tua bona non fers proximo?* Item: *in mari piscem obuia quaeque uorantem nec saciari potentem, sic mens hominis auari toto nescit saeculo saciari*. Hactenus Istrius.

Erat aput Aegyptum Gregorius grecis studiis ualde deditus, qui tria milia librorum de Grecorum historiis conscribsit. Erat aput Nicomediam Balapsidus nuper uita functus, qui nostrae legis libros, quos ego in greco audio sermone, me iubente uertit in latinum, quorum est principium: *in principio celum terramque mare omniaque astra spiritus intus fouet*.

Erant praeterea tres Lucani, unus in Arabia, alius in Endia, tertius in Africa: quos Aeneas meus praeceptores habuit, quorum libros meditante notaria arte in lucidam discriptionem transtulit. In quibus repperit quod uir quidam Maro fuerit prope diluuium, cuius sapientiam nulla narrare secula potebunt. Unde Aeneas cum me uidisset ingeniosum hoc me uocabulo iussit nominari dicens: *hic filius meus Maro uocabitur, quia in eo antiqui Maronis spiritus rediuiuit*.

Erat etiam auus meus Martulis, uir satis gnarus et clarus uultu. Hic in arte grammatica diligentissimus.

Haec uobis, o sodales atque discentes, legum paternarum libris pro cunctorum legentium utilitate atque salute excepta insinuasse sufficiat.
