# I. DE SAPIENTIA

Toto proficit in polo nostrae connumeratio litteraturae, quia non pecuniarum contractus, sed sapientiae quaestus ratiocinamur. Sapientia autem ex sapore sic nominatur, quia sicut in corporis fit gustu, ita et in animae motu quidam sapor est, qui artium dulcedinem gustet, qui uerborum sententiarumque uim discernat amara quaeque refutans, suauia uero consectans. Amara quidem dicimus quae sectarum contraeunt ueritati, suauia autem quae uniuscuiusque artis ac disciplinae suggerunt rationem. 

Haec sapientia biformis est, aetrea telleaque, hoc est humilis et sublimis: humilis quidem, quae de humanis rebus tractat; sublimis uero quae ea, quae supra hominem sunt, internat ac pandit. Nemo sane in hac me carpat pada, quod veluti praeposterato telleam aetreae ordine antetulerim, cum scandentium hic mos sit, ut ab inferioribus incipiant et ad superiora scalatim perfendiant.

Unde et conparationum gradus hac moda ponimus, ut primum possitiuum acsi decelsiorem, deinde conparatiuum, exhinc superlatiuum ordiamus. Huius itaque sapientiae parilla in homine similitudo demonstratur, qui plastum telleum afflamque habet aetream. Haec ergo pars sapientiae, quae humilis est, sublimi seruire debet, sicut et plastum afflae. 

Unde etiam nos, qui filosophiae artibus nimie studemus, quamlibet hisdem quaedam eorum, quae antiquioribus Hebreorum legibus, quas diuinas autumant, canitus promulgata sunt, controuersari uideantur, non audemus tamen decelsis celsa subicere. Hoc ergo nobis omnimodatim accitandum est, ut nostram eloquentiam, nostram solertiam, nostrum studium nostrumque leporem, in illius aetreae legis construmentum ornatumque ministremus. 

Etenim quicumque hancce, quam nos ualde emulem putamus, ita defendunt periciam filosophorum, ut auctoritatem primae Hebreorum minulae huicce quamuis ornatae recentiori sectae postferant, incassum omne suum expendunt audatum. Sed hiis praemisis ad ipsius latinitatis, quae minula sapidinis est minima, oratorium transeamus.

Latinitas autem, ut quidam rentur, ex Latino est orta, quasi qui ipsius linguae auctor exstiterit. Latinus quidem fuit Anneus, quem bis centenarium fuisse ferunt; sed quia hic Beli cuiusdam regis temporibus fuerit et longe ante linguarum retroacta diuissio sit, negare cogimur latinitatem utpute antiquiorem ex ipso Latino usurpauisse uocabulum, sed putius ut Aeneae ac maioribus uisum est ex latitudine ipsius linguae constat fuisse diriuatam. 

Denique cum hebream grecamue transedere in latinam linguam uolueris, hanc omnibus modis, loquelis orationibus syllabisque latiorem offendies. Haec autem latinitas propter oratorum ornatissimum leporem oratio nuncupatur, unde et partes orationis intellegendae sunt partes latinitatis. At uero qui partes orationum caraxare uolunt, nescio qua auctoritate animantur, nisi forte ut Glengus tractauit, quem Asporius secutus est, orationes pro sermonibus eloquentionibusque accipiendae sunt, quae in octo partes findi soleant.

Latinitatis autem genera sunt XII, quorum unum usitatum fitur, quo scripturas Latini omnes atramentantur. Ut autem duumdecim generum experimentum habeas, unius licet nominis monstrabimus exemplo. 

In usitata enim latinitate **ignis** I. habetur, quia sua omnia ignit natura. 

II. **quoquihabin**, qui sic declinatur: genitiuo *quoquihabis*, datiuo *quoquihabi*, accusatiuo *quoquihabin* ueru superpossito, uocatiuo *quoquihabin* breve, ablatiuo *quoquihabi*. Et pluraliter *quoquihabis* producte, genetiuo *quoquihabium*, datiuo *quoquihabibus*, accusatiuo *quoquihabis*, uocatiuo *quoquihabis*, ablatiuo *quoquihabibus*. Quoquihabin dicimus, quod incocta coquendi habeat dicionem. 

III. **ardon** dicitur, quod ardeat. 

IIII. **calax** *calacis*, ex calore. 

V. **spiridon**, ex spiramine. 

VI. **rusin**, de rubore. 

VII. **fragon**, ex fragore flammae. 

VIII. **fumaton**, de fumo. 

VIIII. **ustrax** de urendo. 

X. **uitius**, qui pene mortua membra suo uigore uiuificat. 

XI. **siluleus**, eo quod de silice siliat, unde et silex non recte dicitur, nisi ex qua scintilla silit. 

XII. **aeneon**, de Aenea deo, qui in eo habitat, siue a quo elimentis flatus fertur. 

Sic per omnia pene oracula latina haec summa generum supputatur.
