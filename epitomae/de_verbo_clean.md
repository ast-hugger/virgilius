# VIRGILII MARONIS EPITOMAE

## VII. DE VERBO

Memini me cum essem adolescentulus scolaribus studiis deditus quodam interfuisse die conuentui gramaticorum, qui non minus quam triginta in unum possiti in laude artium et decore conponendo multa quaesiuere, et hoc omnes ratauere, quod nihil ad testimoniorum conpossitionem faciendam utillius et conpetentius esset quam ut uerbi integra expossitio digne dignosceretur. Cuius dispensatione atque iudicio latinitatis status et perficitur et oritur, quod uerbum principalem partem orationis cuncti astruunt. Nam licet in ordine praeesse nomen admittat, tamen in possitione quassorum principatum tenet; cui aduerbiorum coniunctionumque agmina omne ius suum dederunt.

Uerbum igitur duobus ex modis constat: *uer* ex uerbere, quod lingua gutturi infligit, *bum* ex bucino, quod uox reboat. Nam sicut homo ex corpore constat et anima, ita et uerbum ex lingua et uoce. De cuius VII speciebus ordinatum expossiturus illam primitus quaestiunculam, quae a peritis aboritur, euentilare tentabo. Multi namque quaerimoniantur, cur in ordine uerborum qualitas primum conponitur, cum coniugatio triplex soffoni ante deberet, in qua maxime intellectus uerbi uirtusque praepanditur. Nonnulli autem significationem antetulere qualitati, utpute in qua omnium uerborum genera intelleguntur, quibus utrisque ut amicis nec tam contentiosis quam studiosis pro uiribus satisfaciendum est.

Omnis qui agrum aut prouinciam possident, prius eam sorte determinant, ut unusquisque partem suam sorte sibi declaratam sollicite curet. Ita et uerbum quoque ex qualitate ordiendum est, quae ex modis ac formis uelut quibusdam certis limitibus determinatur. Modus enim non aliut quam certam mensuram significat. Ex his itaque modis tractatum incipiamus habere.

Primus et fortissimus **indicatiuus** nominatur, quem rectum ex omnibus multi uocant, ceteros autem procliuos. Hic solus ex omnibus testimonii caput sibi uindicat. Hic autem ob hoc indicatiuus dicitur, quia et quae acta sunt et quae aguntur et quae agebuntur per ipsum indicantur ut *uido uidaui uidabo*. **Imperatiuus** secundus est; per quem omne quod effici debet, imperatur ut *uida*. Hunc etiam multi assumunt in capite, quasi hunc Cato indicatiuo modo praeferri debere iudicabat, Propertius dumtaxat in plurali. Sed hoc Aeneas et Cicero obiurgant dicentes indicatiuum modum ab omnibus certis auctoribus principaliter usurpatum, imperatiuum autem secundarie semper habitum, praesertim cum imperatiuus modus primam personam non habeat, quae persona primaria esse ab hominibus difinitur, licet in plurali numero eadem persona modo imperatiuo accipiatur, quam nonnulli ueterum etiam in hoc numero accepere.

**Optatiuus** modus dicitur, per quem omne quod concupiscibile animo fit, optatur. Unde et aduerbium optandi frequenter adsumit hoc est *utinam*, cuius est sensus *uellim*. Sed aboritur quaestio non minima, quoad hoc aduerbium omni personae conueniat *utinam*. Sed hoc dicendum, quod aduerbium ita omni personae coaptabitur, ut fuerit ordo personarum, ut sit *utinam uidarem* pro *uellim*, *utinam uidares* pro *uellis*, *utinam uidaret* pro *uellit* et sic per cetera. Est etiam alia huius intellectio, quando pro *utinam*, *ut* ponitur. Alio nomine Aeneas uocabat ut pro optatiuo caussatiuum poneret, unde et pro *ut* hoc loco *ne* causalem persepe ponimus. Aboritur alia quaestio in hoc eodem modo, quare optatiuus modus non solitum temporum numerum suppleat, sicut indicatiuus et coniunctatiuus, sed tantum trina declinatione coniunctis dumtaxat duobus in unum temporibus sic flectitur. Sed haec ratio breuiter detegenda est, quod ideo hoc modo sic utimur, quia amplius latinitati non suppetit.

**Coniunctiuus** modus duas ob causas sic uocatur uel propter coniunctionum partes, quae adiunguntur, ut scilicet *quamquam quamuis quamlibet nisi sin*, uel quod propter in quassorum conpossitione coniunctatiuus modus praecedenti indicatiuo copulatur ut *cum uidem*. **Infinitiuus** modus a quibusdam communicatiuus uocitatur pro eo uidelicet, quod uel nomini et uerbo uel omnibus personis uerborum numerisque communis habeatur. Hoc sane sciendum quod infinitiuus modus, quandocumque pro nomine accipiatur, trium tantum cassuum uicem expleat, nominatiui scilicet et accusatiui ablatiuique, quod semper pro neutralis generis significatione numero dumtaxat singulari solebit euenire.

Ut autem hoc euidentius pateat, demus exempla. Cornelius, uir in latina loquela satis eloquens, in quadam epistola ad me misa sic fatus est: *quid tam iocundum nobis esse potest, quam in hoc nostro dilegere permanere*, hoc pro ablatiuo possuit. Et pro nomine alio idem loco accipiens eundem modum sic ait: *solis currere die aestiuo iocundissimum est*. Et ne unius tantum utamur exemplo, quod a nostris maioribus plerumque uetitum est, alterius periti sermonem proferemus. Hilarius Lucani frater, in functorio Iuuani carmine sic ait: *lexisti assiduum bellare in toto curriculo uitae*, hoc pro accusatiuo possuit.

**Inpersonalis** autem modus passiui uerbi similis putatur. Sed quia personam nominis non recipit, ideo passiuum uerbum non erit. Cuius regula haec esse dicitur, ut si a uerbo actiuo uenerit, et ipse agat, ita tamen ut infinitiui modi egeat adiumento secundum illud Aeneae ita dicentis: *Hannibalem legitur in die belli dixisse pro tricentorum uirorum potentia armisque hodie meme utar*. Si uero a neutrali uerbo uenerit, ablatiuum cassum trahat necesse erit Terrentio dicente *curritur a castris*, interdum etiam septimum cassum ut *uiuitur armis*. At uero passiuum uerbum si sit, nomen adtrahit iuxta illud Glengi: *intestinum a Romanis geritur bellum*.

Multa de inpersonali modo dixere ueteres, ex quibus pauca promam. Multa uerba sunt inpersonalia, quae in *-it* exeunt ut *euenit accidit contingit*. Sed haec ne quis tertiae personae esse putet, primum sciat quod *accido contingo euenio* fieri non possunt, licet quidam *eueniunt* scribendum putant. *Accido contingo euenio* uerba plenaria sunt. Haec autem inpersonalia, quae in *-it* syllabam exire diximus, datiuum cassum adsumunt ut *accidit mihi tibi illi*. Sunt inpersonalia, quae in *-et* exeunt, quae tamen non unius regulae sunt. Quaedam enim eorum a sese ueniunt ut *oportet pudet taedet paenitet decet* et reliqua, quamuis quosdam audierim affirmasse nullum uerbum inpersonale a se nasci solere, sed ex aliis ut *paeniteo taedeo oporteo* et reliqua. Est tamen uerbum inpersonale, quod certissime ex alio nascitur ut *missereor misseret*, quod uerbum praeteritum tempus non habet. Sunt uerba quae utrum inpersonalia an personalia sint, lectio sola demonstrat, nam geminae significationis esse noscuntur ut *placet claret displicet patet*. Est enim *placeo places placet* et sic *clareo displiceo pateo*. Si ergo haec nominatiuum cassum admiserint, manifestum est, quod tertiae personae sunt ut *placet mihi hic sermo*. Si uero datiuum cassum habuerint sibi adiunctum, quem infinitiuus modus sequatur, apparet, quod inpersonalia sunt ut *placet mihi dicere*. Sed *claret* et *patet*, quando inpersonalia sunt, non datiuum sed accusatiuum admittunt cassum ut *claret illum* infinitiuo tamen sequente. Secundum haec etiam *apparet* intellegendum est.

De coniugatione tractaturi primum debemus ordinem ponere. Est ergo prima coniugatio, cuius uerbum, cum agit, in *-o* desinit ut *laudo*; secunda, cum idem uerbum in *-eo* exit ut *doceo*, ut numquam *-e-* littera relinquatur; tertia, cum idem in *-o* exit ut *tego*, ut numquam in infinito modo producatur; quarta est, quae in *-io* terminatur ut *audio*. Harum coniugationum naturales intellectus in praeterito et infinitiuo insunt modo, ut prima coniugatio in praeterito perfecto producatur ut *laudaui*, in infinitiuo similiter producatur ut *laudare*; secunda in praeterito producatur ut *docui*, quia plerique ueteres docui longa media dicebant, in infinitiuo modo producatur ut *docere*; tertia in praeterito corripiatur ut *texi*, in infinitiuo corripiatur ut *tegere*; quarta in praeterito corripiatur ut *audiui*, licet multi productam habeant, in infinitiuo producatur ut *audire*.

De numero non multum tractare necesse est, cum omnium sit in conspectu; sed tamen hoc sciendum quod pluralis numerus singularis semper consentaneus esse debet, quippe cum ex ipso ueniat. Unde conuenienter dicimus: *uidebam uidebamus*, *uidi uidimus*, *uideram uideramus*, *uidebo uidebimus*, *uidebas uidebatis*, *uide uidete*, *utinam uiderem utinam uideremus*, *uidisem uidissemus*, *uideam uideamus*.

De figura dicamus. In cuius tractatione paulo longius inmorari legentum me utilitas conpellit. Nam figura simplex simplicius etiam habetur. Acceptis autem conpossitionibus loquelari more sensum inmotat pariter et pandit. Nam *clamo* clamoris simplicis est, *conclamo* simul cum multis; est etiam *acclamo* cum falso aliquem accuso sicut Cicero de Prassio: *solis innocens acclamationibus punitus est*; *reclamo* aliquem exeuntem uocitans; *inclamo* et *succlamo* murmurandi est; *proclamo* laudandi uel deprecandi exaltatio; *declamo* rhetorizandi; *exclamo* quando pro uiribus uocem eleuo. 

*Salto* gaudium cum quodam membrorum motu praetendens; sed in conpossitione litera motatur ut *exulto* quod est in uoce prolati gaudii; *insulto* inrisionis est iniuriosae; *persulto* cum per aures etiam longe adstantium sonitum penetrare facio; *resulto* cum alte respondeo; *consulto* prudentis consilii dispossitio est. 

*Testor* aliquid confirmans sententia, *contestor* cum quadam auctoritate affirmans, *protestor* manifeste cauenda denuntians, *obtestor* aliquem ad testimonium uocans, qui sit dignitate uel auctoritate eminens; *detestor* aliquid exsecrandum respuens. 

*Iuro* iuramentum uerum cum quadam iuris iurandi confirmatione testificans, *periuro* iuramentum falsitate polluens, *adiuro* maiorem potentiam obsecrans. 

*Pono* simpliciter aliquid statuens, *dispono* aliquid operis inpensioris uel consilii facturus. Est etiam *disponere* foederis ineundi, *propono* nonnumquam ad interrogandam pertinet quaestionem, *appono* adiectionis est, *inpono* insuendi est, *superpono* aliquem censum uel laborem ui cuicumque indicens; *praepono* aliquid praeferens, sic et *antepono*. Nam *postpono* aliut inferius iudicans; *conpono* ordinandi aut eloquii aut artificii est; *sepono* separandi, *suppono* aliquid subtus inducens, *depono* labefactandi est uel uita excedendi. 

Haec de figuris uelut in transitu dixisse sufficiat.

Personae uerborum sicut et pronominum tres sunt. Sed multa uerba sunt, quae per personas deficere dicuntur, siquidem uerbum inuenimus, quod prima caret persona ut *rees reest*, nam *resum* uel *resumus* latinus sermo non profert. Sensus autem huius uerbi hic est: *reesse* hoc est in munitione multo tempore resedere Gratiano dicente *Campani multis in arce reerant annis*. Quaedam uerba sunt, quae secundam personam non habent ut *soleo solet solemus solent*, licet Sebastius pluralem secundam personam induxerit. *Solebatis inquit o ciues Romani uestris subuenire depresis*.

Nunc de significatione dicturus mei Aeneae praecepti memor esse debeo, qui ait, ad me cum scribere disposuerit, unius subrelictae quaestionis obscuritate deformetur. Huius rei ergo memor quaestionem, quae incedit, euentilare debeo. Forte enim aliquis inquirat, cur non statim post coniugationem significationem exposuerim, cum hic a plerisque possitus sit ordo. Sed ego Gratiano magistro fretus, cuius in scola decem annos feci, hoc ita statui. Hic enim ab eo ordo sepe promouetur. Hoc inquam statui, ut a qualitate ad coniugationem, a coniugatione ad numerum, a numero ad figuram, a figura ad personam, a persona ad significationem et ita ad tempora peruenirem.

Significatio a quibusdam genus nominatur, quam opinionem Aeneas fortissime destruit asserens, genus nonnisi nominibus accedere posse. Significationes ergo uerborum V sunt, quaedam enim ex eis **actiua** uocantur, quae agunt ut *Turnum colo*, quaedam **neutra**, quae nec agere in natura habent, nec pati licet; quaedam eorum subreptiue agere uidantur. Sunt autem hoc modo neutra uera ut *ambulo curro*, licet quidam haec uerba per conpossitiones acceptas agere existiment: *uiam perambulo*, *scribturam percurro*. **Passiua** sunt, quae pati semper habent. Dicimus enim *mittor a Romulo*. **Deponentia** sunt, quae cum passiui similitudinem in declinatione habeant, passionem tamen ipsa qualitate deponunt ut *for faris*. **Communia** uero dicuntur, quae et agere et pati sub eadem declinatione habent ut *ueneror regem* et *ueneror a rege*. 

Sunt etiam uerba, quae commixtiuum genus habent; ex parte enim actiua uel neutralia et ex parte deponentia declinantur ut *audeo gaudeo soleo fido*, *mereor merui*, *plaudo plausus sum* et reliqua. Sunt qui ita sentiunt passiua esse et a neutralibus uenire aestimant ut *gauisus sum*. Sed hoc uerum non esse manifeste deprehendimus. Nam cum dicimus *ausus sum*, ostendis non passiuum esse sed deponens; non enim ab aliquo ausus sum, sed ego ipse ausus sum aut agere aut dicere quod libuit. Sunt uerba quae multis in controuersiam uenire possent; a nonnullis enim actiua, a plerisque deponentia docentur ut *partio populo praedo* et cetera. Huius modi contentionem facillime peritus quisque sedabit, quia utrumque per multifariam latinae linguae condicionem potest inueniri.

Tempora uerborum sicut et saeculi trea sunt: **praeteritum praesens futurum**; inde multos mouet, quare cum praeteritum tempus saeculum sit primum, nunc scribtores a praesenti tempore uerbum ordiuntur. Ueteres initium declinandi a praeterito perfecto habebant; deinde quia perfectum plusquam et praeteritum inperfectum non adnumerabant, ad praesens et a praesenti ad futurum scribendo pertendebant. At nos a tempore, quo scribimus, uerbo initium damus, quod certissimum est. Deinde iuxta morem conpletoriorum retroactim menses et dies supputantium praeteritum sumimus ex inpraetermiso praesenti tempore, ne iterato annumeretur ad futurum transimus.

Praeteriti quoque temporis, quid sibi uideatur triformis illa diuissio, succinctim explicabo. **Praeteritum inperfectum** uelut praesenti proximum ob hoc dicitur, quia non certo uel condicto die temporeue sed quasi passim et aliquantis horis actum uel dictum significatur. **Praeteritum autem perfectum** certius ac definitius factum esse monstratur; **plusquam** idcirco sic dicitur, quia longius et perfectius ostenditur inpletum. Quodam ergo ascendentium more de inferioribus ad superiora hoc est de incertis ad certiora peruenimus.

Ueteres etiam futurum tempus uelut in duas quasdam partes diuidebant ut *uidebo* et *uidero*, quasi aliut sit quod crastino et quod in longo tempore sit euenturum. Unde et a plerisque pro futuro secundo tempore promissiuum modum in ussu habebant. Nos autem nec futurum secundum tempus nec promissiuum modum recipientes et quod prope et quod longe futurum est, sub unius futuri temporis significatione declinamus. Multi etiam tempus futurum obtatiui modi in modum imperatiuum tempore futuro prima dumtaxat persona uertere nituntur ut *audiam*, non ponentes quae obtatiuum modum significent id est *ut utinam ne donec usquequo usquedum quoadusque*.

Sunt uerba quae deficere per tempora ab imperitis putantur, eo quod literarum consequentia in eis non uidetur ostendi ut *offero* et praeterito tempore motatis syllabis *obtuli*, necnon in passiuo uerbo tempore praeterito *oblatus sum*. Quod ne forte mireris, dicam tibi, quod sepe accidit, ut et nomina et pronomina literarum ordinem non seruent, cum tamen intellectu eadem esse noscantur ut *bonus melior obtimus*, *malus peior pessimus* sic *unus* et *singuli*. Eodem modo et alia huiusmodi uerba erunt ut *transfero confero* et cetera.

Sunt praeterea uerba, quae contra ussitatam latinitatem uel adiciuntur syllabis uel deminuuntur. Adiciuntur ut *legero ris rit*, *legerimus ritis rint* et hoc indicatiuo modo tempore praesenti ut sequentia declarant: inperfectum *legerebam*, perfectum *legessi*, plusquamperfectum *legesseram*, futurum *legeram res ret*, imperatiuo *legere legerat legeramus legerite* uel *legeratis legerant*; futurum *legerito legerat* et pluraliter *legeramus legeritote* uel *legeratis legerant* uel *legerunto*. Obtatiuo modo *utinam legererem legereres legereret legereremus legereretis legererent*. *Legessissem legessisses legessisset*, *legessissemus setis sent*. Futurum *legeram legeras rat* sic rite per hunc ordinem declinatur et in passiuo habet tempore praeterito *legestus sum*. Minuuntur autem alia ut *semo semis semit* et hoc pro *semino* et praeteritum *sempsi* pro *seminaui* et *semptus sum*.

Sunt et alia quae declinatione difficillima sunt ut *fio fis fit*, licet secunda persona multis non placeat. Inperfectum *fiebam*, perfectum *fui*, plusquam *fueram*, futurum *fiam fies fiet*, imperatiuus *fiat fiamus*, futurum *fito fiat*. Obtatiuus modus a multis declinatur *forem res ret*, a nonnullis *fierem* et habet passiuum uerbum *fior firis fitur* et cetera; *fiebar fitus sum*, futurum *fiar*; imperatiuus *fiere* et cetera; infinitiuus *fieri fitum esse* uel *fuisse*; participia *fitus fiendus*. Sed hoc uerbum multis incognitum est.

Est et aliud uerbum satis difficile ut *sum*, quod praeteritum inperfectum non habet nec perfectum nisi plusquam *eram eras erat* et futuro *ero eris erit* et imperatiuo modo tempore futuro *esto sit simus estote sint*, obtatiuo modo *utinam essem esses esset essemus essetis essent*, futurum *utinam sim sis sit*, coniunctiuus *cum sim sis sit*, plusquam *cum essem*, futurum *cum ero*, infinitiuus *esse* uel *fuisse*. Ob huius uerbi breuitatem praedictum uerbum *fio* huic quasi ulteriori modo adiungitur, ut quod in alio deest, in alio subpleatur.
