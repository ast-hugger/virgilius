# APPENDIX

## I. FRAGMENTUM ANGELICUM

### INCIPIUNT EPITOMAE VIRGILII MARONIS.

Latinus, a quo latinitas. Is centenos habuisse fertur annos. Hic uir magnus fuit et potens belli regiis temporibus. Latinitatis genera sunt XII, quae his uocantur nominibus. Prima latinitas **usitata**, secunda **asena**, tertia **semedia**, quarta **numeria**, quinta **metrofia**, sexta **lumbrosa**, septima **sincolla**, octaua **belsabia**, nona **bresina**, decima **militana**, undecima **spela**, duodecima **polema**.

**Usitata** est quoniam in usu Romanae eloquentiae habetur et qua scripturae latinae atramentantur, id est scribuntur. **Asena** hoc est notaria, quae tantum littera pro toto sono contenta. **Semedia** hoc est nec tota usitata nec tota inusitata ut *monta glosa*, id est *non saltus*, *gilmola* hoc est *gula*. **Numeria**, quae proprios habet numeros ut *nim* hoc est unus, *dun* duo, *tor* tres, *quur* quatuor, *quam* quinque, *ses* sex, *sen* septem, *onx* octo, *adnim* nouem, *ple* decem, quod dictum de plenitudine et sic *nimplexi* usque *plasin* XX et *orasin* XXX, *quur salim* XL usque *bectan* C, et *plasinus cophin* mille et reliqua.

**Metrofia** hoc est intellectualis ut *dicantabat*, id est principium, *sade*, id est iustitia, *gno* utilitas, *bea* fortitudo, *ter* dualitas, id est coiuum ueneratio, *brop* pietas, *rip* hilaritas, *gal* regnum, *fal* religio, *glip* nobilitas, *mors* dignitas, *fanre* cognatio, *ult* honor, *gabal* obsequium, *blath* lux solis, *merc* pluuia, *pallias* et *mox*, *gab* pax, *pin* aqua et ignis, *spat* longeuitas. Ex his rebus totus mundus gubernatur et prosperatur.

**Lumbrosa** hoc est perlonga, cum pro uno usitato totus uersus scribitur ut *gabigayrum besingal fitelon* hoc est *legat*. *Biroc* hoc est *utile parentem linquere non est*. **Belsabia** hoc est peruersa, cum casus nominum modusque uerborum transmutat ut *legibus* hoc est *lex* et *rogo* hoc est *rogate*. **Bresina** hoc est spaciosa, cum unum multa usitata significant ut *sur* uel *campos* uel *spado* uel *gladius* uel *amnis*. **Militana**, id est multimoda, cum pro uno sono usitato multi ponuntur ut pro *cursu* *gabon sualin rabat sclon*. **Spela** hoc est humillima, quae semper res terrenas loquitur ut *sabon* hoc est *lepus*, *gabal* hoc est *uulpes*, *ganza* *grus*, *lena* *gallina*. **Polema** hoc est figurata, quae tractat de superioribus ut *allipha* pro *anima*, *spiridon* pro *spiritu*, *nepote* pro uirtutibus supernis, *sanamia* pro unitate dei alti.

## II. FRAGMENTUM MONTEPESSULANUM

### DIFFERENTIAE SERMONUM EX EPITOMIS VIRGILII.

Aliud est *dici non debet*, *dici non oportet*. *Oportere* enim de oportunitate diriuatur; *debere* autem ex insolubili debito. Unde et si dicis *non oportet*, non tam fieri omnino interdicis quam oportunum non esse ostendis. Cum autem dicis *non debet*, indebitum si umquam fiat.

Aliud est *dicitur*, *locutus est* et *dixit mihi*. *Loqui* enim immorosioris eloquentis est; *dicere* autem simpliciter communiterque ad omne dictum refertur.

Dicunt quoque aliud esse *uolo* et *cupio*. *Uelle* enim quadam suaui ac legitima uoluntate intellegitur; *cupere* autem immoderate cupiditatis est.

Inter *bellum* quoque et *praelium* et *certamen* et *pugnam* non paruam esse differentiam adfirmant. *Praelium* enim nonnisi in proelio hoc est in pelago effici potest. Quod ideo *praelium* nominatur quam prae ceteris elementis quadam inmensitate inundando etiam et deundando quendam admirationis praelatum habent. *Bellum* autem nonnisi in *belso* hoc est in campo agitur. *Belsum* enim ab hoc dicitur, quod *belsa* plurima quae sunt gramina profert. *Certamen* autem a certo loco hoc est receptaculo exercitus diriuatur. *Pugna* iaculationes suas *pugilles* suos utrobique *pugiues* iectant.

Dicunt etiam quod alia sit *plebs* alius *populus*. *Plebs* enim haec erit, quae plenis agris domibusque omni substantia redundans per hoc nec belli peruicax nec doctrinae exstat efficax. *Populus* autem ex *pope* hoc est ex fortitudine uel manuum uel sensuum sic appellatur. Unde Honoratum reprehendimus grammaticum qui canit *plebs in bello congregata est* et alio loco *uerus inquit poeta*, sic ait. Hoc quam stulte locutus est, cum hoc dicere debuit *uerax poeta*. *Uerus* enim ad naturae tantum ueritatem refertur; *uerax* autem dicitur qui nequaquam mentitur.

*Consumptio* ad defectionem, *consummatio* uero ad perfectionem pertinet.

### EX EPITOMA IIII ET V.

*Tenebra* cum dicitur quaedam in die ferrugo id est caligo accipitur et excepto accusatiuo singulari per omnes casus declinatur. At *tenebrae* densissimae profundissimaeque noctium obscuritates sunt. *Sol* in utroque numero flecti non prohibetur sed singulari numero *sol* ipsum luminare erit, at *soles* ipsos dies nominamus, in quibus sol totum inluminat polum. Nonnulli tamen ueteres ipsa carmina *soles* nominauere sicut Oratius in principio cuiusdam uoluminis taliter exorsus est: *soles meos omni ecclesiae uestrae commendo*.

Sunt multa nomina quae duplici declinatione gaudent ut *materies* *materia*, *temperies* *temperantia*, *caluities* *caluitia* *caluitium*, *segnities* *segnitia*, *laetities* *laetitia*, *requies* *requia*, *facies* *facia*. Sed his multa distantia est. *Segnitia* frigoris, *laetities* subiti beneficii est; *laetitia* familiaris, *requies* a labore refrigerii est, *requia* ociositatis est, *facies* ipsa superficies est, *facia* similitudo in pictura.

*Origo originis* initium est, at *origo origonis* neutrum est et est uelum nauis et habet in plurali numero *origona*. *Cantarus* animal est, *cantarus cantara* dicimus *domuncula*, conclauum domus, *domicilium* nidum auis. *Diluuium* inundatio immoderata aquae, *deluuium* sanctificatio est.

Inter *operationem* et *opus* et *operam* hoc interest quam *operatio* singulorum est, *opus* generale est omni officio; *opera* autem singulari numero laboriosa sollicitudo est quae praecipue animam cruciat.

### EX EPITOMA VI.

Inter nomen et pronomen hoc interest quod pronomen comparatione carens personam habet ut *ego tu ille*; nomen autem persona abiecta comparationem recipit ut *carus carior carissimus*. Legimus flecti *mei* uel *mis* sed *mis* dicitur nisi de ea re quam mihi ab aliquo repromissam spero euenturam, *mei* autem de ea re quam ad praesens possideo.

### EX EPITOMA XI.

Quid interest inter *uerbum* et *sermonem* et *sententiam* et *loquelam* *orationemque*. *Uerbum* est omne quod lingua profertur et uoce. *Sermo* autem cuius nomen ex duobus uerbis compositum est hoc est *serendo* et *monendo* comptior ac diligentior. *Sententia* uero quae sensu concipitur. Porro *loquela* est quoniam cum quadam eloquentia dictionis ordo protexitur. *Oratio* est quando usque ad manuum artem describendi orat prius sermo praeueniat.

In IIII epitoma. Male quidam *loquelas* in elocutione intelligi uolunt cuius *loquelae* per *-e-* et *-l-* unum scribendae ad perfectam pertinent eloquutionem.

### In VIII.

*Clamo* clamoris simplicis est. *Conclamo* simul cum multis est, etiam *acclamo* cum falso aliquem accuso sicut Cicero de Prouiprassio ait *solis innocens acclamationibus punitus est*. *Reclamo* aliquem exeuntem uocitans, *inclamo* et *succlamo* murmurandi est, *proclamo* laudandi uel deprecandi exaltatio. *Declamo* rhetorizando, *exclamo* quando pro uiribus uocem eleuo.

*Salto* gaudium cum quodam membrorum motu praetendens sed in compositione littera mutatur ut *exulto* quod est in uoce prolati gaudii, *insulto* inrisitationis est iniuriose. *Persulto* cum per aures etiam longe adstantium sonitum penetrare facio. *Resulto* cum alte respondeo. *Consulto* prudentis consilii est dispositio.

*Testor* aliquid confirmans sententia. *Contestor* cum quadam auctoritate affirmans. *Protestor* manifeste cauenda denuntians. *Obtestor* aliquem ad testimonium uocans qui sit dignitate uel auctoritate eminens. *Detestor* aliquid execrandum respuens.

*Iuro* iuramentum uerum cum quadam iuris iurandi confirmatione testificans. *Periuro* iuramentum falsitate polluens. *Adiuro* maiorem potentiam obsecrans.

*Pono* simpliciter aliquid statuens. *Dispono* aliquid operis inpensioris uel consilii facturus. Est etiam *disponere* foederis ineundi, *propono* nonnumquam ad interrogandum pertinet, *appono* adiectionis est. *Inpono* insinuendi est, *superpono* autem aliquem censum uel laborem cuicumque indicens. *Propono* aliquid praeferens sic et *antepono*. Nam *postpono* alias inferius iudicans. *Compono* orandi aut eloquii aut artificii est. *Sepono* separandi, *suppono* aliquid subtus inducens. *Depono* labefactandi est uel uita excedendi.

### EX EGLOGA X.

Inter *uerum* et *uero* duae sunt distantiae: una quia *uerum* praepositiui ordinis est, *uero* subiunctiui; alia quia *uerum* causaliter pro *tamen* habetur, *uero* expletionem suae tantum stationis accipitur. Frequenter causales pro rationalibus et copulatiuae pro causalibus poni solent; sicut Cicero *uos uicistis et dii uos iuuerunt*. *Quoniam* pro *tamen* ponitur. Sicut Donatiuas praetorius sic fatus est *quamquam me accusent, quoniam ego auctoritate fidens omnium probra temno*, hoc est *omnia tamen temno*. *Quoniam* si duo uerba circa se habeat subiunctum priori faciat Sulpicio scribente *iurabant quoniam debellabant*, hic est ordo *ideo debellabant quoniam iurabant*.

## III. FRAGMENTUM MEDIOLANENSE

### HIC SECUNTUR ETHIMOLOGIAE VIRGILIUS PRESBYTER HISPANUS.

*Caelum* dicitur quia quaedam grandia archana caelat. Philosophorum peritissimi uocant *altum caelum* ut diximus. Sed altitudinem et profunditatem numquam significant. Denique mare siue quicquid infra terram est positum *altum* nominatur. Sicut senex Donon inmenso dolore superatus corporei mali noctem uelut longissima fastidium sustinens, ac solito languentium more diem euenire desiderans, tamquam si aliquid requiei corpori foret allaturus, tali praecabatur modo: *obsecro uos o alti quicumque estis, emittite ad me solem intra lucere, diem protinus allaturum*.

*Terra*, eo quod pedibus teritur, sed aliter separatur, quia *ra* portatrix ut genetrix in latino philosophice. Unde naues quae portant *rares* dicuntur. *Ter* igitur *ra* dicitur. Primo quia ex ea nascimur. Unde ex *humo* *homo* dicitur. Secundo quia ex eius fructus alimur. Tertio quia in eam laeto soluti uelut in matris uuluam recondimur.

*Mare* ab amaritudine dicitur, ab Hebreis aquarum collectus. A philosophis ex duobus componitur uelut magna res, nulli mortalium nota.

*Stella* de stillando. *Astra* de uarietate picturae, *aster* quippe apud philosophos pictor dicitur. *Situs* de situ altiore. *Uolucer* a uelocitate. *Auis* ab *auiis* hoc est desertis locis. *Bestia* de *besu*, hoc est ferocitate. *Belua* marina dicitur. *Bel* enim mare a philosophis uocatur.

*Caro* a caritate cogitationis. *Corpus* a corruptibilitate naturae dicitur. Sed hoc de homine. Caeterum si omne quod uisui patet corpus dicitur, requirendum est, unde appellatur *pus*. *Pus* in latinitate philosophica custodia. Sicut Origenius dicit *positis in pure fratribus solus euasit*. Hoc est in carcere. *Corpus* ergo a corona circumdandi, et a custodia retinendi dicitur. *Caput* a capacitate sumendi. *Oculus* ab oculendo. *Auris* ab hauriendo auditum dicitur.

*Pectus* a philosophica latinitate cum additamento *-s-* scribitur ex eo quod spectat ad cordis secreta. Unde Lucanus, *quando as pectore colitant cogitationes*. Sed nos *pectus* a *pectinando*, id est discernendo cogitamenta. Unde in modum pectis cuiusdam etiam uisibiliter conpactum est. Unde et quae in pectore male cogitantur *peccata* dicuntur.

*Ubera* nonnisi mulierum dici debent ab ubertate lactis. Si quis in uiris ubera uoluerit nominare, *uirilia* erunt, qui humores inundanter exuberant.

Philosophi uirtutem et cursum *man* et *pen* uocauerunt. Quorum nominum per omnes casus numeros genera monoptota declinatio est. A *man* ergo hoc est uirtute *manus* appellatae sunt et a *pen* *pedes*, quod a cursu est.

*Labia* ex labore loquendi. Aeneas meus super nomen aliud intellegit. Ob hoc inquit *labia* uocantur, quia cottidie per uerba in uitium labuntur.

*Lapis* de lapsu. Sed altius *lapides* dicuntur de sua lampaditate, quia ex eis lampades igitur accenduntur. Unde et lapides preciosi ex insito sibi splendore. *Saxa* inmania et inmobilia. *Petra* de duricia. Omne enim durum et indomatum apud ueteres *petrum* uocabatur.

Quod quaecumque nomen ut uerba secundum propinquitatem non sonauerint secundum sensum et consuetudines scripturarum intelligenda sunt.

*Menses* a mensura. Ueteres a *mensa*, eo quod communem mensam omnibus suis fructibus faciant. Unde et hiemales non menses dici, sed spatia uolunt.

*Gloria* ex eo dicitur, quia alti quique ut sunt dii apud philosophi *glores* dicuntur. Sed certius *gloriam* a glorificatione laudis dicitur.

Hoc sciendum quod omnia pene apud ueteres aliter dicebantur et nunc apud nos aliter habentur. Ex quibus est *gratia* quam esse dicimus quod gratis et sine pretio accipitur. Illi *gratulam* dicebant a gratulatione. Nos dicimus *brachium* ex *bracho*. *Brachium* enim in latinitate philosophica fortitudo dicitur. Illi uero *protentorium* uocabant ab eo quod protenditur.

Nos dicimus *dentes* quod edent, ut dent loquelae est fortationem. Illi *ruminos* uocarunt quia cunctos rodiunt cibos. Aeneas *dentes* *mandulas* dici melius arbitratus est ex eo quod mandunt.

Hic idem mihi dicebat cum ab eo inquirerem quid esset natura: *O fili, scito quod uniuscuiusque rei natura est, in qua nascitur et sine qua omnino subsistere ac uiuere non potest, sicut homo sine actu, auis sine uolatu, piscis sine natatu.*
