# VIRGILII MARONIS EPITOMAE

## VI. DE PRONOMINE

Reddidimus ut potuimus superiore epitoma rationem requirentibus, qua diuitia nomen uerbo praetulerimus. Nunc aliut quaestionis inminet genus, cur etiam pronomen uerbum praecedat, cum uerbum omnium partium egregium sit. Quibus hoc modo respondendum est, quod in diuisione omnium partium orationis alii octo partes dixere, nonnulli eundem numerum minuentes nomen et pronomen in eandem partem redigendum esse putauerunt. Uerbum quoque et participium in unum conglomerantes absurdum dixerunt uelut a corpore membrum ita a uerbo separare participium. Aduerbia autem et coniunctiones unam partem esse putauerunt sequestratis praepossitione et interiectione atque ita erat, ut pro octo partibus quinque annumerauerint. Hac ergo ratione pronomen a nomine secernere noluerunt sicut socios a rege.

Pronomen autem est pars subministratoria orationis, quae quidem absque nominis amminiculo infirma esse uidetur. Sed nomen illius uel maxime eget adiumento, praesertim cum eius uicem ipso dumtaxat nomine ante prolato conplet ac retinet Flacco scribente: *ut uidimus ex Hebreis uirum elegantem, et mirati eum sumus atque conplexi*, non enim iterum dixit *uirum admirati*. Attamen etiam nomine cum ipso pronominis persona collecta non respuitur uelut si dicas *Tullius ipse scribsit in te*.

Inter pronomen autem et nomen hoc interest, quod pronomen conparatione carens personam habeat ut *ego tu ille*, nomen autem persona abiecta conparationem recipiat ut *carus carior carissimus*. Sunt pronomina omnis generis et unius personae ut *ego tu* et sunt e diuerso unius generis et omnis personae ut *ipse* et *qui*; dicis enim *ego ipse qui dico*, *tu ipse qui dicis*, *ille ipse qui dicit*, *nos ipsi qui dicimus*, *uos ipsi qui dicitis*, *illi ipsi qui dicunt*.

Pronomina nota, quia in ussu habentur, non nos necesse est flectere, sed eorum conpossitiones aliqua ex parte diserere. Multa siquidem pronomina conponuntur ut *egomet tumet hicce haecce hocce quisquis quisnam quislibet quiscumque quisque quispiam*. *Idem* multi uolunt esse *isdem* sicut *eadem* et *idem*. Sed quoniam *idem* productum masculini generis est et correptum neutri et d nonnisi inter duas uocales esse potest, ideo s et d secunda in hiis pronominibus non recipiuntur. Hoc quoque quod alii scribunt *eumdem quemdam* autenticum non est, quia ab incautis duo fona putabantur, sed sic scribi debet *eundem eandem eorundem*, *quendam quandam quorundam*.

Aduerbia ex pronominibus nasci certissimum est ut *quondam* ex *quodam*, *ollim* ex *olli*, *cuiatim* a *cuio*, *meatim* ex *meo*. Homerus in quodam uersu scribsit *ipseue* ab *ipso*. *Qui* in ablatiuo cassu omnis generis est *a qui uiro*, *a qui muliere*, *a qui uerbo* sic et *a quis omnibus*.

Sunt pronomina ignota, quae multifarie defectiua sunt. Nonnulla enim solo nominatiuo flectuntur ut *uspis* unde *uspiam*; quaedam nominatiuum et genitiuum habent ut *illus illius*, *illas illae*, *illum illi*; sic *ipsus ipsas ipsum*. Sunt quae tribus cassibus flectuntur *cuius cuii cuio*, *cuia cuiae cuiae*, *cuium cuii cuio*; sunt quae tetra cassibus declinantur ut *helus helius heli helum*, *hela helius heli helam*, *helum helius heli helum*. Sunt etiam quae penta cassibus utuntur ut *eccum*, datiuus *ecco*, accusatiuus *eccum*, uocatiuus *eccum*, ablatiuus *ecco*. Hoc masculinum est; femininum *ecca*, datiuus *eccae*, accusatiuus *eccam*, uocatiuus *ecca*, ablatiuus *ecca*. Neutrum *ellum*, datiuus *elli*, accusatiuus *ellum*, uocatiuus *ellum*, ablatiuus *ello*. Sed plurali carent numero. *Alius* genetiuum non habet.

Sunt pronomina, quae excepto utriusque numeri nominatiuo reliquos non habent ut *nostras nostrates*, *cuias cuiates*. Haec duum generum, nam neutrum habet *nostra nostrata*. Quorundam pronominum conpossitiones aut praeponuntur aut subiunguntur ut *quisdam egomet*. *Se* nominatiuum utriusque numeri habere non potest. *Totus* genitiuum pluralem non habet et hoc pronomen est, at *omnis* nomen est adiectiuum. *Ullus* accepta n negandi habet dicionem et adiecto *non* ut *nonnulli* multos significat et hoc in plurali tantum numero euenit. *Quotus* sicut *totus* sic declinatur; *quot* uero aduerbium numeri est. *Unus* per quosdam conponitur gradus ut *unusquis* et adicitur *unusquisque* et habet pluraliter *singuli quique*.

Abhinc omnia pronomina numeri singularem numerum non habent ut *duo tres*. A ueteribus declinantur *dui duorum duis duos a duis*, sic et *ambi*, rectius autem declinantur *duo duum duobus duos a duobus*, sic et *ambo ambuum ambobus*. *Alter alterius* de duobus dicitur, at *alternus* de successionum uicibus dicitur sicut Cicero: *uigilias inquit agebant alterni sibi succedentes*.

*Qui* et *quis*, *quae* et *qua* et *quod* et *quid* similiter inueniuntur, sed unam declinationem habent ac nominatiuo adiungi non debent, sed genitiuo plurali uel ablatiuo eiusdem numeri ut *aliquis hominum* siue *aliquis ex hominibus*, non autem *aliquis homo*, licet et hoc inuenimus uno tantum modo. *Qui* nominatiuo adnectitur, quando pro *ille* accipitur.

Quaeritur sane, quid intersit inter pronomen et articulum. Articulum est hoc quod non pro nomine sed cum ipso nomine flectitur ut *hic pater*, nam articulum arte minus esse ostendimus. Nam cetera pronomina sola praecedente tamen nomine constare dicuntur, hoc autem sine primi nominis auxilio non stat.

Inter *is* et *hic* hoc distat, quod *is* subiungitur ut *at is*. Sed tamen si coniunctionem subiunctiuam sibi habuerit copulatam, *is* praeponi potest, ut *is autem*, *is uero*. *Hic* autem semper praeponitur ut *hic enim*. Si quando coniunctioni praepossitiui ordinis fuerit copulatum, tunc licito subiungitur ut *quoniam hic*.

Legimus flecti *mei* uel *mis*. Quare hoc additur? Hoc ita intellegendum, quia *mis* non dicitur nisi de ea re, quam mihi ab aliquo repromisam spero euenturam, *mei* autem de eo quod ad praesens possedeo.

Sunt et alia pronomina, quae in latinitate ussitate non habentur et tamen indubie recipiuntur genere masculino ut *mus*, genitiuus *mi*, datiuus *mo*, accusatiuus *mum*, uocatiuus *mi*, ablatiuus *mo* et pluraliter *mi morum mis mos o mi a mis*, feminino *ma mae mae mam o ma a ma*, pluraliter *mae marum mis mas mae a mis*, neutrum *mum*, pro quo in ussu habetur *meus*, sic erit et *tus* pro *tuus*.

Est aliut pronomen neutrum, quod praeter nominatiuum solum nullam declinationem habet ut *mos* id est *aliut*. Sunt qui personas coniungunt, quibus nullo modo acquiescendum est ut *ego ille*, *tu ille*. Nam praeter illa pronomina, quae omni personae conueniunt, omnis coniunctio talis exsecranda est. *Solus* per omnes cassus praeter pluralem genitiuum flecti debet.

Pronomina quantitatis et qualitatis declinationem sui non secundum regulam flectendorum pronominum sed secundum similitudinem adiectorum habebunt ut *qualis talis*, *quantus tantus*. Sed hoc ideo accidit, quia ex primis nominibus ueniunt ut *qualitas talitas*, *quantitas tantitas*. Sunt et alia, quae a quibusdam licet incongrua ratione introducta sunt ut *quantotus tantotus*, genitiuus *quantotius tantotius* et reliqua, quibus Fabianus poeta frequenter uti solebat, sicut in quodam uersu eliganter posuit: *quantotae tuae tonant carminibus Iuliane uxores aptae*.

Sunt qui putant deminutiua uel diriuatiua pronomina posse repperiri, quorum ego opinionibus nec contraeo nec aperte adsentior. Deminutiua sunt ut *solulus ullulus unulus totulus*; diriuatiua sunt ut *mealis tualis sualis nostralis uestralis alteralis*. Pronomina a quibusdam pro uerbis in quassis ponebantur, quod delerramenti uice potuit iudicari, cum etiam prima nomina uerbis nequeunt anteferri. Legi in quodam Sibyllae Carginiensis libello *templis inque parietibus dium innumeris ille*.

Beatus Aeneas uno tantum loco nomen uerbo anteponi debere censebat, cum idem uerbum primae possitionis nomen praecederet et aliut sequeretur, breui quasso dans terminum. Cuius rei exempla in prumptu habentur dicente eodem: *sol in caelo splendet radius* et iterum *uir in eo uiget cor* et alibi *deus fortis est potentiae ius*.

Hic Aeneas pronominum omnium primum esse definiuit *ego*, quia et omnis generis et primae personae. Dicebat quoque, quod *ille* non ad quamcumque, sed ad superiorem personam referri deberet sicut Homerus ait: *ille opulentissimus rex regina usus dea illa coniuge cara* et iterum *ille lunam potens plenam spiritus ingnit in placorem lucis*.

Sed de Aenea ista sufficiant simul et pronomini tractando finis hic dabitur ad uerbi festinantibus nobis explanationem degerendam.
