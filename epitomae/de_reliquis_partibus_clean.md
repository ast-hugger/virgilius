# VIRGILII MARONIS EPITOMAE

## VIII. DE RELIQUIS PARTIBUS ORATIONIS

Edicto de principalibus partibus separatim per singulas partes id est de nomine pronomine et uerbo quam breuissime tractatu, nunc per reliquas orationis partes uelut per cronicen unam tantum epitomam sumus exposituri.

### (8.) De Aduerbio

Aduerbium uerbo quasi ex obliquo famulum est, cuius tamen multiformis species est. Nam quaedam locum, quaedam tempus designant. Cum dicis *tum*, tempus significat, at cum dicis *tun*, locum ostendit, ut Cato: *utrique in Taurum coetus condixere montem, tun pugnauere totum collecti per diem*. Sic etiam *con* aduerbium est pro *illuc* Marcello scribente: *ite con arma ponite aerea secrete castris*. Et haec coniuncta duo *tuncon* aduerbium similitudinis faciunt pro *tanquam* iuxta illud Lucani: *et populus tuncon mare fluctuans consternari fecit terram*. Tanquam: sic dici debet sicut superius exposuimus in pronominibus, ne duae simul uocales ab imperitis aestimentur.

Omne aduerbium, quod a nomine nascitur, in quassorum conpositione ueteres nominibus adiungebant sicut Glengus dicebat: *uir in acie fortiter pro domo liberis et capite pugnat*, non autem *fortiter pugnat*, sed *uir fortiter*. Sunt aduerbia quae putantur esse nomina neutralia, sed non sunt ut *longe prope necesse facile deficile*, sed tamen quia *facilis* et *deficilis* sepissime repperiuntur, non mirandum erat, si etiam neutraliter *facile* et *deficile* inueniretur, nisi Aeneas hoc fieri posse negaret. Haec aduerbia fortia sunt, quae neutrali uerbo cooperantur ut agat, si tamen ab infinitiuo modo excipiuntur ut si dicas *longe est nos in his ulterius commorari locis*. Unde Aeneas: *prope erat inquit Foebum occassu celeri imos inuisere priscos*; Terrentius: *necesse est inquit Gallos fieri fallaces* et iterum *facile est uirum uinci uiro uirtutis subito superueniente*.

Sunt aduerbia quae a uerbis passiuis ueniunt, ex participiis scilicet praeteriti temporis ut *certatim strictim dissipatim congregatim*, quae ex *congregato* et *dissipato*, *stricto certatoque* ueniunt. Sunt aduerbia, quae literis eadem sunt sicut et nomina et uerba ut *falso*. Dicimus enim *falso uos*; hic uerbum est primae coniugationis *falso falsas*; et ablatiuo cassu *falso nomine uocati sunt* et aduerbialiter dicimus *falso loqueris*. Sunt aduerbia, quorum condicio ab aliis partibus orationis nascitur ut est *mecum tecum secum nobiscum uobiscum*. *Me* enim accusatiuus cassus est, *cum* uero ablatiui est praepositio et faciunt aduerbium simul. Sunt alia aduerbia, quae in *-o* exeunt, sed accepta *-r* litera faciunt ex se nomina ut *docto pasto litterato uastato*, quibus si eandem literam adiuncxerimus nomina esse intelleges ut *doctor pastor litterator uastator*. Sunt alia aduerbia, quae et nomina ut *magister*, nominatiuo enim cassu *magister* dicitur, qui sit praecipuus doctor et aduerbialiter *magister* pro *docte* accipitur sicut Lucanus ait: *doctores etenim nostri magister omnia faciebant*.

Sunt etiam aduerbia quae propter metrorum necessitates uel propter ueterem consuetudinem et ut elimatius dicam, propter uitiosam inuentionem aut adduntur ut *fortiositer* pro *fortiter*, *comptose* pro *compte*, aut minuuntur ut *audacter* pro *audaciter*, *felicter* pro *feliciter*. *Heri instar fas* nonnulli putant nomina esse inflectibilia, sed nos aduerbia esse non ambigimus. Aduerbia congregandi non unius sunt status, aut enim coniungunt et stabilia sunt ut *inuicem sumus* aut controuersia ut *inuicem insurgimus* aut dicessiua ut *abinuicem disiungimur* aut agapeta ut *pro inuicem laboramus*. Multi aduerbia de coniunctatiuis faciunt ut *ergo tamen*, ut *ergo* pro *sepe* ponant, *tamen* pro *inde* iuxta illud Virgilii Assiani: *ergo legunt sapientes tua scripta o Cato*; hoc est dicere *sepe legunt* et ipse Cato: *tamen inquit reuersi Romam ueniunt* hoc est *inde reuersi*.

### (9.) De Participio

De participio autem, quod pars nominis et uerbi est, de quibus in superioribus ut puto sufficienter effati sumus, nunc breuia dicenda sunt. Gerendi uel typici uerba de participiis diriuata fideles quique doctorum ita intellegunt, ut *eligendi* genitiuum participii uerbi passiui, temporis futuri; et ita per ordinem totum cassum numero singulari in hanc formam uersum esse definiunt, quod inusitata latinitate diriuatum est. Unde et quidam nominatiuo cassu huius participii in eandem formam ussi sunt. Praeter hanc enim opinionem nihil seniores nostri de his uerbis sentiendum putarunt. Gerendi autem uerba dicuntur, quia opus quod natura non erat suum, ui aliqua gerunt. Ob hoc et actiuo uerbo herent. Typici autem uerba ideo dicuntur, quia ex praedicto participio typicata sunt. Quando ergo gerit, tunc tantum gerendi nomen accipit, typicale autem nomen, siue si gerat siue etiam non gerat, inmobiliter tenebit.

Ipsa autem participia, quandocumque uerbis fuerint applicata, tamquam uerba sonabunt. Nec gestu separabuntur, sed sic gestu utentur conpositiue ut *legens eram* pro *legebam* uel *legi* et *legens ero* pro *legam*. Multi ueterum duo futura coniungebant uel duo praeterita ut *saluandus ero* siue *saluatus fui*, quod in declinatione uerbi licebit. Ceterum sic dicendum: *saluatus sum* siue *saluandus sum*. *Sum* enim uerbum mobile, quod participia secum ferunt prout illa fuerint, sic *es est sumus estis sunt*. In reliquis autem temporibus a suo statu moueri non possunt.

Est participium, quod Cato in uerbum transferre solebat uerbi scilicet passiui temporis praeteriti ut illud: *omnibus fratre patre matre coniuge reliquis necessariis proque carus falera factus*, quod tamen non licuisset ei facere, nisi hoc participium totius testimonii sententiam clauderet. Nonnulli hoc ignorantes *est* sumunt aliunde, quod sicut eis omnino facere non licet, ita aliis quidem participium transferre in uerbum absque eo quo diximus modo peruersum et indecorosum est.

### (10.) De Coniunctione

Nunc de coniunctione aliquanta dicamus. Uidentur mihi coniunctiones omnes cuiusdam catenae uel nexui uicem exsequi, quod omnes sententias annectant. Tamen nonnullae ex eis separare dicuntur ut *autem* et *uero* ita dumtaxat, si in principio dictionis posita fuerint; in mediis autem dictionibus pro copulatiuis habebuntur sicut Aeneas conposuit: *cum itaque in theatro conuenissent multique conflictarentur, nonnulli autem sedare populum niterentur, alii uero in certamen populum concitarent, tum sol indigne ferens tantum a ciuibus haberi discordiam subito tenebris medio offusus die in mare uelut munitissimam urbem refugit*. Hic enim praeter *itaque* cetera trea fona id est *-que autem uero* copulatiua simul sunt ad praeterita.

Expletiua autem duas ob causas sic uocantur, primum quod sensum dictionis expleant uel quod in metris locum suum obtineant iuxta illud Catonis: *uirile quoque certari conpetit agmen*. Hic enim *quoque* praeter metri expletionem nullam causam habet. Inter *autem* et *enim* hoc distat, quia *autem* dictionum sensum commotat ac discernit, *enim* conglutinat. Inter *uerum* et *uero* duae sunt distantiae: una, quia *uerum* praepositiui ordinis est, *uero* subiunctiui; alia, quia *uerum* causaliter pro *tamen* habetur, *uero* ob expletionem suae tantum stationis accipitur.

Quamquam in V species coniunctio diuisa sit, tamen in sese commiscuntur, ita ut unaquaeque alterius ratione pro dictionum qualitate utatur. Frequenter enim causales pro rationalibus et copulatiuae pro causalibus poni solent, ut pro *enim* *et* ponatur sicut Cicero: *uos uicistis et dii uos iuuerunt*, tamquam *uicistis, quia uos iuuerunt*. *Quoniam* et *enim* pro *tamen* et *si* ponuntur sicut Donatius praetorius in apologetico sic fatus est: *quamquam me accusent, quoniam ego auctoritate certa fidens omnium probra tempno* hoc est *tamen omnia tempno*. Lucanus etiam de inbecillitate Tuscorum scribens: *enim inquit multos uiuant annos, non se umquam uindicabunt* hoc est *si uiuant*.

*Quoniam* si duo uerba circa se habeat, subiunctum unum priori faciet et sequens antecedet Sulpicio scribente: *iurabant, quoniam debellabant*; hic est ordo *ideo debellabant, quoniam iurabant*. *Quidem* duas efficientias habet, aut enim anteactis uerbis uel personis paratur aut proponit sententiam uel confirmatiuo uel distructiuo modo et respondetur ei uel reuincitur a talibus coniunctionibus hoc est *sed tamen autem uerum uero*. *Sed* si in medio testimonii fuerit, maxime quod habet aliam coniunctionem in sensu, pro *tamen* accipietur. Est etiam *sed* additamenti, cui *non solum*, *non tantum*, *non modo* uel anteponentur uel, etiamsi non litera, certe sensu praestruentur sicut Istrius ait: *omnis homo prout ualet, uitat pericula, sed et suae uitae quaerit commoda*. Hic enim est sensus *non solum illa uitat, sed etiam ista quaerit*.

### (11.) De Praepositione

De praepositione pauca dicenda sunt. Omnes enim praepositiones, quae accusatiuo cassui seruiunt, in aliis latinitatis generibus pro inuicem plerumque motantur. Legimus enim con Gratianum: *naues apud mare nauigabant* hoc est *per mare*, et alibi: *demorati aliquandiu apud Constantinopolin sumus*, *apud* pro *in*.

*Circum* si fuerit praepositio, quod raro tamen euenit, per *-m* scribetur, si uero loquelam fecerit, per *-n* scribendum est, ne sicut sepe notauimus, duae uocales esse putentur [...] unde quandam Origines Atheniensis uidisset scribtitantem et legisset illud *circumdata munilibus et ornata uestitibus* subridens: *o inquit Virgili, quid agis? non te oportuit magis scriptorem fieri quam lectorem; qui enim studet pingere craxaturam literarum, antequam discat earundem intellegere qualitates, necesse erit eum in singulis errare. Tu autem ne scribseris circumdata sed circundata*.

*Circa* et *erga* duae praepositiones sunt cassus accusatiui, sed hanc diuersitatem habent, quod *circa* ad uisibilem materiam uel locum pertinet, *erga* autem ad animum spectat, maxime cum aliquem propensiorem affectum gerat proximorum. Denique et in latinitate filosofica *ergum* affectus dicitur, unde et *ergo* sic dicebantur a priscis, qui in sese cunctorum traherent affectum. *Aduersus* de aduersitate dicitur. Quidam ostendunt melius scribi *aduersum*, quod mihi uideatur satissimum; etenim duae partes praepositionem accipit accentum si it pro *contra*. Ita et *ante* et *prope* et *pone* et *ultra* praepositiones accusatiui casus inmobiles sunt nec pro aliis aliae iectantur. Communes praepositiones, quando accusatiuum cassum habent, mobiles sunt, inmobiles quando ablatiuo adherent.

### (12.) De Interiectione

Interiectionum significatio et quia trita est et quia pene superuacua atque incondita a nostris iudicata est, hoc tantum dico, quia *uae* et *eugae* cum significant aduersa, diptongon in clausula sui habebunt, cum autem *ue* tantum distinguit et *euge* laetitiam ostendit, diptongon habere non est necessarium.


## XIII. DE SCINDERATIONE FONORUM

Primus Aeneas aput nos fona scindere consuetus erat. Quod cum ab eo diligentissime percunctarer, cur hoc faceret, *o fili*, inquit, *ob tres causas fona finduntur: prima est, ut sagacitatem discentium nostrorum in inquirendis atque inueniendis his, quaeque obscura sunt, adprobemus. Secunda est propter decorem aedificationemque eloquentiae. Tertia ne mystica quaeque, et quae solis gnaris pandi debent, passim ab infimis ac stultis facile repperiantur, ne secundum antiquum sues gemmas calcent: etenim illi didicerint hanc sectam, non solum magistris nihil agent pietatis, nihil honoris reuerentiaeue inpendent, uerum etiam porcorum more ornatores suos laniabunt.*

Scinderationis autem triplex effectus est. **Primus** quo uersus scindimus Catone dicente: *mare oceanum classes quod longae sepe turbatur simul nauigant*. Hoc enim dicere debuit: *mare oceanum sepe turbatur, classes quod longae simul nauigant*.

**Secundus** quo ipsa scindimus fona uel syllabas sicut Lucanus edidit: *-ge- ues- ro- trum- quando- tum- a- fec- om- ni- libet- aeuo-* et sic soluitur *quandolibet uestrum gero omni aeuo affectum*.

**Tertium** genus, quo literas scindimus. Scinderatio autem literarum superflua est; sed tamen a glifis sensuque subtilibus recipitur. Unde et fona breuia scindi magis commodum est quam longa. Cicero dicit *rrr- ss- pp- mm- nt- ee- oo- a- v- l*, quod sic soluendum est **SPES ROMANORVM PERIT**. Virgilius quoque Assianus *gggg- l- b- ff- rr- s- nnn- tt- e- ae- l vvv- ee-* quod sic soluitur **GLEBAE GIGNVNT, FRVGES FERVNT**. Emilius quoque rhetor eleganter ait *sss- sss- sss- ss- pp- nnnn- gggg- rr- mm- ct- td- cc- cc- cc- cc- cc- cc- cc- iii- ii- vvvv- vvvv- ee- ae- eeee- ee-* cuius haec soluitio **sapiens sapientiae sanguinem sugens sanguissuga uenarum factae uocandus est**. Galbungus quoque in laudibus indefunctorum longas lineas texens, in prooemio suo talia fatus est: *pppp- ppp- rrr- rrr- lm- sss- nn- ttt- c- iiii- aaaaa- o- eee- eee-* quod taliter soluitur: **primae partis procerae partes pleni pupis erant**.

Porro multi sunt qui instar notariorum dissimili quidem scriptura partes latinitatis uel singulis uel binis literis adnotare solent. Ut Virgilius Troianus ad Auiceanum regalem arcanum: *tibi si liberali omnem fertilitatem in agris, prolitatem in filiis, mulitatem in coniugibus, benedictionem in pecoribus per deos o*. Unam posuit literam pro toto actiuo uerbo, quod in *-o* terminatur, id est *opto*. Et Cicero de sole: *magnum inquit laminare, quod totum circuit polum sol -ur-*; hoc posuit pro *nominatur*.

Multi praeterea ad hoc scindunt fona, ut ea per syllabas in quasdam artes conponere ac dirigere nitantur. Ut Lucius de nomine: *nomen inquit in modos scindamus latinos ut mon, quod est signum grecum, nomo mone enne et ar*.

Scire debemus quod multa artium omnium fona latina filosofica motauerit ratio; sicut in uerbis inuenimus uel adiectionem superfluam uel diminutionem corruptibilem: adiectionem cum *rogauissem* uel *rogauisse* pro *rogassem* et *rogasse* adiecta media syllaba repperiamus inscribi, diminutionem cum media itidem syllaba detracta scribatur *rogarunt* pro *rogauerunt* sic *rogarant* pro *rogauerant* et *rogarit* pro *rogauerit*. Solent etiam rhetores mensurandorum pedum temporumque gratia aliquas syllabas in modis addere, ut illud est: *rii uoluimus ionicum nauigabere pontum*, hoc posuit pro *nauigare*. Idem alibi: *flamma aurum accensi probabat camini*, pro *probat*. Consuerunt etiam nomina uel pronomina aliis literis longe alio quam debuit legere modo, ut *bonum* quod esset *buonum*, et *ago* pro *ego*, quae in multis inuenimus. Multi huic pronomini aliud nomen, quod literis magis sit proximum, indere uoluerunt: *mius mei mihi*, hoc pro *ego*. Per uarias latinitatum multifariasque differentias quis ambire potuerit, cum tam multae sint, ut nequeant numerari?

Omnes partes orationis scindi solent: **nomina**, ut ubi sit *regnum*, ponatur *germen* Lucano dicente *germen Romanorum rectum est* hoc est *regnum*. **Pronomina** quoque scinduntur ut *si* pro *is* secundum illud Alexandri: *saluus sit, si qui contulit* hoc est *is qui contulit*. **Uerba** quoque scindimus ut *nodo* pro *dono* et *gelo* pro *lego*. **Aduerbia** quoque secundum Hilarium: *locutus summus rhei*, pro *heri*. **Participia** quoque scindebant necessitate cogente, sicut dicit Cicero: *sapientiam manas in actus exerit* pro *amans*. **Coniugationes** quoque scinduntur secundum illud Ciceronis: *quasiunt uiues uita odibili*, *quasiunt* pro *quatiunt*. Scinduntur etiam **praepositiones** Terrentio dicente: *quidque faciemus abs te* hoc est dicere *absque te quid faciemus*. Item *nesi Deo in hac uiuitur colonia* et hoc est *sine*. Scinduntur etiam **interiectiones** ut *tata* pro *atat*.

Sciat unusquisque scindentium peritorum, hoc inprimis curare se debere, ut quaecumque sic scindat, soluitio probet quomodo scindat: non enim recte soluitur a quoquam post quod non recte praeponitur. Tum unde greca uel hebrea nomina uerbaue scindere debet praesumat, quia hoc in neutra lingua habetur.

Cicero solebat sic scindere fona, ut foni medium in primo, et medium aliud in secundo poneret uersu iuxta illud: *in que cuncti manebant simul collecti -do- iura ineuntes foedera munientes -mo-* hoc est *in domo*. Motabat aliquando sua consuetudine, ut non in clausulis tantum, sed in mediis uel primis sepe uersibus scissa insereret fona secundum illud: *hostes proponunt, o ciues, -da- dextras, uestro uersa iuri -re- uoce, gubernanti fato* hoc est *dare*. Rursumque *-sur- sol succurrere clara fulgens luce -ge- gaudium ciuili pro portantibus salute* hoc est *surge sol*. Hoc in dissyllabis Cicero faciebat.

Item in trissyllabis: *debeo ciuibus meam rem communibus -fac-, nec auaritiam secter in propriis -ce- malam, neu rapinam agam in externis -re-*, hic findit *facere*. Et iterum: *omne uisum ab homine -cu- delectabile natura sugante -pi- ipsi indita, ex quo non potest -ter- cupidine carere*, hic findit *cupiter*. Item persectam prosam sic fecit *-lau- contemptus pecuniae -da- in omni molimine -bi- per amorem philosophiae -lis- menti fiet perite* hoc est *laudabilis*.

Terrentius motato more syllabam ex hoc uersu trahens et ex illo aliam uel commotabat uel minuebat atque addebat secundum illud: *tempora -quae- -ra- praesuum suo sub iure finem finitum sibi -runt- mundi compage statuta* hoc est *quaerunt tempora praefinitum finem*. Item: *fortis ensem Aeneas forte portabat in -nu- pelta fidens -ma- tuta tela festim uincebat* quod sic est *ensem in manu portabat*.

Varro quoque literas X uersus motare uisus est per denos secundum illud: *utinam, o uiri, dolorem pro uestris **P**- sicut pro suo genetrix gnato sustinet -**A**-; quis enim forti non dolet amico -**T**-, cum eum in multis uideat iniuste torqueri -**E**-? Cur ergo ne uos quidem hoc iusto uiuitis affectu -**R**-, uestris ut pro uestram cito hauriatis gazam -**E**- redimendis, quos iniqua proripuerat praeda -**M**- iniquorum ditioni, plebi superbitanti? -**I**- Noli itaque uestris parcere diuitiis -**N**-, cum sit magis cunctis bonus opibus amicus -**I**-*. Hic primum dictionis uerbum **PATEREMINI** scissum est.

Non ergo nouum putemus esse morem scindendi fona, cum antiquitus solitus sit fieri, quod his compertum esse poterit, qui scolas Italicas totas Africanasque, immo in quacumque poli parte positas latinas perlustrent: a quibus solet etiam aliud scindendi genus adsumi, ut ex duobus fonis quae coniungi debeant, assumpta ex utroque syllaba prima unum faciatur fonum, sicuti cum ordinem ac fidem uolumus edocere, *orfi* succincte nominatur. Item cum uitam ac disciplinam quis exponat, *uidis* potissimum edicitur. Sicut senex Donatus intulit: *uidi muesam, quis capiat?* Solent enim integro nomini aliam ex alio syllabam supplementi gratia superaddere, ut est *suaptum*; *su* enim ex *suauitate* susceptum est.

Multa praeterea sunt genera scindendi, quae sparsim in suis libris doctores prodidere: nullus tamen eorum, ut opinor, expositionis huiusce ad me usque edidit opus. Uos igitur hoc facite quod Aeneas Vestrae fecerat, gratutum gratiarum agens agendarum suae coniugi cantilicum, quae sibi ex ropha et scephora oleo admixto pene mortalibus inusitatum fer confecerat, dicens: *mea uxor, meae diuitiae, mea gloria, mea gratia, meum spiramen, quas tibi grates rependam, quae mihi epulum facere commentata es, quo ne ipsi quidem reges utuntur Romani?* Si ergo pro uilibus grates refert poeta oleribus, quas nostris pro tam dulcibus sapientiae dapibus grates conuenit rependere doctoribus?

Sunt alia scindendi iura, quae tamen quia trita sunt, silentio uellim praeterire. Sed ne quis etiam munusculo se susciperet defraudatum, unum uobis huius rei ponam testimonium, quod meae clausulam dabit epitomae. De hyperbato sumamus exemplum, quod dictis multiformes uariasque aliarum sententiolarum in eadem sententia interceptiones solet apponere: quod uitium peruersum quidem ordinem, pene tamen inmutabilem per omnes textus lectionum inolescit auctoritatem.

Ex quibus est illud Aeneae Mithridati belli historiam, immo tragoediam, lacrimabiliter enarrantis: *illo inquit enim narrare proponimus (quo metro? dactylico) quod maximum scimus gestum est bellum. In illo, inquam, eodemque quo uincensimum et quintum aetatis expleueram annum (hoc enim ita esse Aeneas me edocuit) tempore Blastus quidam genere Phrigius Ialius (quod uocabulum Blasti a poetis accepit, quia pene homines pro nimia inmanitate mandere, quod Blasti dicuntur facere, uidebatur); hic ergo a septentrione (ex hac quippe parte oriendus fuit) Romam Germanorum sibi, quorum soceritatem amicitiamque pariter adquisiuerat, satillibus adiunctis ueniens, ingente urbi populo plebique perdicione per eundem facta, in septem siquidem contra sese dimicaturas ciuitatem diuisit partes et intolerabilem incussit plagam, ut pene tota ciuitas internicioni se daret.*

Hic autem ordo pene totius testimonii praeposteritatus est: quem indifferenter ideo relinquimus, quia et unicuique in potestate prout libuerit ordinare et huic expositiunculae finis in proximo est. Sapientium autem scriptorum est iuxta haec quae proposuimus exempla scindere fona.
