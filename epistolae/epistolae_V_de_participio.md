# VIRGILII MARONIS EPISTOLAE
## V. DE PARTICIPIO

Dicturi de participio, de quo et a nobis et a plerisque doctoribus sermo frequens factus est, illud mei Aeneae in prohemio operis conmemorandum puto. Optimum etenim est et ualde peroptimum omnem discipulum in fine omnium scriptorum atque initio praeceptoris sui indeffessam facere mentionem, quem humanae disciplinae tertium sibi patrem uocant. Itaque Aeneas meus triplam participiorum adserit esse uirtutem, quod in libro de omnium artium uirtute scripto atque ordinatim degesto tali edidit modo: "Prima" inquit "uirtus participiorum, quod nomen et uerbum duas principales orationis partes obtinet. Secunda, quod sicut uerbum fuerit actiuum, eodem modo et ipsum agit. Tertia, quod si in fine testimoniorum positum fuerit, pro uerbo accipiatur; quod tamen non iugi consuetudine sed raro accidit." Haec Aeneas.

Sciendum inprimis est totum participium per omnes sex cassus duplices agere solere illo dumtaxat uerbo, cuius sit significationis, agente. Nominatiuus cassus participii modo et ablatiuus sepe pro se inuicem ponuntur. Quod utrum sit rectum an secus, eorum qui ita scribunt arbitrio relinquamus. Nam pro nominatiuo ablatiuum participalem positum sepe inuenimus, secundum illud Glengi: "*Hoste per portas rumpente ciues uacillauerunt.*" De hoc tamen sententia uel maxime uariatur quibusdam opinantibus septimum ex utroque nomine cassum adsumi, quibusdam uero secundum Galbungi traditionem asserentibus octauum potius utriusque nominis hunc cassum sentiri oportere. Quod et Aeneas probat, unde et scribens mihi quoddam nomen ita declinauit: *proson*, *prosonis*, *prosoni*, *prosonem*. Et cum ad ablatiuum uenisset, eundem cassum triplicauit caraxando.

Cuius rei causam inquirenti mihi, ita exsoluit dicens: "Sextus casus, qui est ablatiuus et septimus atque octauus litterarum forma similes sunt, nisi dictione ac sententiae qualitate discrepauerint. Sed si a dictione discernuntur, ablatiuo casu '*ab hoc prosone bene clamatum est*'; septimo casu '*hoc prosone clamatorie fruuntur*'; unde reprobandi sunt qui dicunt '*fruuntur ab eo*' siue '*eum*' siue '*eius*', huiusmodi enim uerbum *fruor*, sicut et nonnulla similia, nulli alii casui nisi soli septimo adiungi debet. Octauo autem casu '*hoc prosone declamante*,' pro quo cassu, ut diximus, nominatiuus in lectione sepe ponitur, ob hanc puto necessitatem, quia in eadem dictione alius nominatiuus cassus uerbo principali, quod primum loquitur, personaliter adiungatur." Sicut in uersu Bregandi Lugenici legimus: "*Solus Cato miles, populus turbatus, in acie stetit.*" Quasi hoc dixisset: "solus populo turbato stetit." Quod multi penitus ignorantes uerbum *possuere est*, quod omnino sine coniunctione causali fieri non potest. Nam si hyperbatico more in media dictione conmixto alium ordinem posuisset, sicut non raro legimus, hoc modo egregius doctor edidisset: "*Solus miles, turbatus enim populus est, in acie stetit.*"

Sed nunc ad participii expositionem, unde pene excessum est, oportune reuertamur. Participium pars communis est orationis, quod generibus et significationibus suffinitur ac suffulcitur. Sed participium temporis praesentis ex nomine omnis generis esse diffinitur, ⟨...⟩ propriis generibus proferuntur. Dicunt quidam quaedam participia a uerbis et nominibus quasi quodam coniugio procreari. Unde et eundem nominatiuum habent nomen primae positionis atque ipsum participium, ut *sensus*, *gressus*, *uersus*, *intellectus*, *quaestus*, *cultus*, *planctus* et cetera. Nam hoc participium *sensus* ex uerbo passiuo rite assumitur, quod est *sentior*: sic enim praeterito tempore declinatur, *sensus sum*, *sensus es*, *sensus est*. Est etiam nomen quod sic declinatur *sensus*, *sensui*. Uerumtamen quia hoc nomen *sensus* ex uerbo nascitur, ideo participium non ex hoc nomine sed ex uerbo uenire credendum est.

Sed in declinatione similitudo disparatur, nam nominis declinatio haec est: *sensus*, *sensus*; participii autem *sensus*, *sensi*, *senso* et cetera. *Uersus* autem a quibusdam in nomine non recipitur principali, sed in participio: ibi autem *uersum* scribunt, quia *uors* ipsa pagina dicitur Lucano dicente: "*Uortibus egebunt multis.*" Mihi autem uidetur et *uersus* paginae etiam scriptus non esse antiquandus, quia cum paginam scribens ab initio per longum lineam usque ad marginem feceris pertendentem, manum rursus ad caput discriptae uertere necesse habebis. Eadem consuetudo etiam in legendo, ipso quoque uisu oculorum seruanda monstratur. Participium praesentis temporis sicut omni generi, ita etiam omni personae conuenire credendum est. Numeri participiorum et figurae ex utroque nascuntur.

Uerum de participiis ista sufficere crederemus, nisi quia quaedam quaestio doctoribus imminet, ut putent quia omnia participia omnis temporis pro uerbis ponenda, sicut Ossius et Perrichius et Galbarius et ceteri Latinorum praesumunt. Nam Galbarius in quodam uolumine inmenso, quod de commentariis creati seculi condiderat, habundanti quidem sed eloquenti, omnia pene participia pro uerbis sumpserat. In principio quidem inquiens: "*Contuebilis mundus ab incontuebili potestate creatus, sole et luna omnibus etiam astris uaria pictura splendentibus ornatus, nascituris in eo mortalibus sensus loculentissimi conlaturus adapertionem, et in omnium fine resoluendus aut etiam reformandus.*" Uides omnem texturam huiusce operis per participia uerborum loco posita directam. Et haec consuetudo uetusta tenuit fortitudinem per multas Africae atque Europae prouincias, ut participia pro uerbis sumi soleant. Sed nos, quibus hoc scribendi studium a doctoribus nostris non est traditum, ut aliud pro uerbis legere aut scribere soleamus, requiramus utrum quis antiquorum patrum, quorum contraire doctrinis maximum nefas est, participium umquam pro uerbo sumpserit aut sumi praeceperit. Quod si inueneremus, nos quoque imitari sententia est, licet prohibuisse nos meminerimus uerbum ex participio effici posse; nostram tamen inmotabimus diffinitionem.

Uerum utrum participium secundum nominum regulas conparationis gradus recipiat, diligentius indagandum est. Nam multi arbitrantur participium non posse omnino conparari, quos autenticae lectionis rennuit amplitudo. Restat igitur ut regulam illam, quam aduerbiis ex participio sumendis possuimus, etiam gradibus participiorum rite conparandorum teneamus. Participium temporis praesentis neutralis uerbi indubitanter hiis gradibus conparatur: dicis enim *audens audentior audentissimus*, *instans instantior instantissimus*, *fidens fidentior fidentissimus*, *egens egentior egentissimus*. Sic et illud passiui uerbi temporis praeteriti, cum dicis *doctus doctior doctissimus*, *paratus paratior paratissimus*, *laudatus laudatior laudatissimus*.

Uerum si quis nobis dicentibus participium uerbi actiui temporis praeteriti habere conparationis gradus obicere uoluerit, ac dicere quod quoties haec participia conparata fuerint, quae infra sumus possituri ut *sapiens amans*, quia haec rite conparantur, nomina potius participiorum similia debeant aestimari, non mihi uidetur arguendus aut etiam improbandus. Nos quoque ipse non inprobet, qui quod a peritis nostris didicimus, instanter deffendimus atque asserimus. Astipuletur mihi in hoc Maeuius uir in carminibus dulcissimus, de quo illud praecentum est: "*Qui fauum mellis non amat, odit tua carmina, Maeui.*" Hic eloquentissimum carmen in octo partes orationis edidit, in quo haec ait: "*Participium generis omnis omne tam ex uerbo quam etiam ex nomine comparatiuum rectogradum trahit iure: sed et superlatiuum eodem receptat more.*" In quo ostendit omne genus non solum appellatorum nominum, uerum etiam uerborum hiis praedictis gradibus conparari.

Sunt etiam participia, quorum uerba non tam usitata sunt, et ideo negantur fieri participia, sed aestimantur nomina esse participiorum similia ut *togatus*, *tunicatus*, *mitratus*, *calciatus*, *gladiatus*, *hastatus*, *scutatus*. Quod si ita est, secundum hanc rationem et haec ita esse dicamus *praecinctus*, *uestitus*, *amictus*; quorum tamen uerba omni legenti paratissimo frequentissimoque suppetant ussu. Et quomodo illud Aeneae stabit? "*Milites*" inquit "*tunicantur.*" Et iterum, "*Quis gladiabitur in bello?*" Horatius quoque "*Magno*" inquit "*impetu facto hastauerunt se omnes et calciauerunt et scutantes se inruerunt.*" Uides ecce quomodo haec actiua uerba inueniuntur, et non modo actiua simpliciter, uerum et tripliciter: manifeste enim ostendit sensus lectionis haec uerba secundum actiuam significationem bis agere et secundum passiuam tertia uice. Dicis enim "*hastauit se hasta*" et "*hastatus est hasta*." Hoc et de omni uerbo, quod ornandi deornandiue efficientiam tenet, incunctanter accipi potest ut *orno*, *corono*, *calcio*, *uestio*, *amicio*, *cingo*, *tunico*, *hasto*, *gladio*, *mitro*, *armo*, *spolio*, *nudo*, *amicio*, *fraudo*. Sic et secundum animi ornamentum ut *doceo*, *erudio*, *inbuo*, *instruo*, *informo*.

Uerum huius epistolae oportunus quidem finis inmineret; sed quaestio quae perdifficilis est ad soluendum, cogit sermonem paulo longius progredi. Etenim cum a deponenti uerbo tria participia uenire non dubitetur, est uerbum deponens ex quo quattuor participia trahi uidentur ut *orior*, ex quo est *oriens oriturus ortus oriundus*. Quaeritur itaque qualiter hac ratione uti debeamus, cum uerbum passiuum non sit, ex quo trahatur. *Oriundus* uidetur quibusdam non esse participium, sed nomen participii temporis futuri simile ut *furibundus*, *laetabundus*, *gaudibundus*, *natabundus*. Sed haec opinio non mihi uidetur esse conueniens, nam participium *oriundus* nemo ambigit. Sed super hoc Galbungum interrogans simul Aeneam, ab eis uniter audiui, quia hoc participium sicut et *ortus* praeteriti temporis sit; unde et in annumeratione participiorum interposita coniunctione distinctiua, sic dicimus *oriens oriturus ortus uel oriundus*: ex quo ostendimus, haec duo participia unius esse temporis, et ideo recte scribimus "*oriundus erat*," non "*erit*."

Sed hac soluta quaestione, alia in eodem participio suppetit quaestio, quare non scribamus *oriendus*, cum sit *oriens*. Qui prudenter uerba nouerunt scribere, distinctionem in omnibus seruant, in modis et personis. Sic enim declinatur *orior oriris oritur orimur orimini oriuntur*. Sic et in omni uerbo tertiae coniugationis siue productae siue etiam correptae *u* in tertia persona pluralis numeri semper adsumitur, ut *audiunt legunt*, *metiuntur*. Hoc ideo, nam si *e* scribatur, futurum tempus aestimatur. Uidetur tamen mihi mirum esse, quare non sic scribitur *oriendus* per *e*: forte ne passiuum putetur esse uerbum, ut *legendus*. Rursus quaero, cum *oriundus* scribitur, quare etiam in participio temporis praesentis non ita scribitur *oriens oriuntus*. Hoc non est consuetudinare, nisi in participiis uerborum quartae coniugationis, ubi pro *i* et *e* in nominatiuo cassu, in reliquis cassibus *i* dempta *e* et *u* ponuntur, ut est *iens euntis* sic *quiens queuntis*, *transiens transeuntis* et cetera.

Alia nobis quaestio inminet solutionis satis indiga, quare sepe inuenimus scribi *standum sedendum audendum loquendum*, cum neutrali uerbo nonnisi duo participia uenire consuescant, et a deponenti tria tantum trahantur. Hoc autem uidetur participium passiui uerbi imitari, cum dicis *gaudendum* siue *meditandum*. Sed hoc ad inpersonalia uerba referendum, quorum participia sunt haec quae praediximus. Sunt etiam participia quae deficere putantur temporibus, quod ualde mirum est, cum ipsa uerba non deficiant. Credere itaque non debemus quod participia uerbis adhuc ex integro possitantibus deficere possint. Participia autem talia sunt: *studens*, nam participium hic temporis futuri a plerisque negatur haberi, ut *studiturus* non dicatur; quod ignoro quam praue putetur, nisi forte cum praeteritum tempus indicatiuo modo uerbi huius non accidere credatur; quod penitus non conuenit, quia sepe legimus *studui*. Est etiam aliud participium temporis futuri, quod solummodo ceteris abdicatis inueniri posse aestimatur, ut *urguendus*, quasi *urguens* legi non possit; quod quia frequentissime legimus, exemplis non indiget. Sic etiam *urgiturus* et *urgitus*. Dicunt etiam quod *coeptus* defectiuum participium sit: conpellimur et nos in hoc assentiri eis, quia *incipio* neutrale uerbum est. Sed forte dicas, quia *capio* actiuum est, ex quo *coeptus*. Non ita est, nam ex hoc uerbo secundum passiuam significationem non *coeptus* sed *captus* uenit.

Mirans itaque quomodo passiui uerbi participium a neutrali uerbo uenire possit, super hoc Aeneam interrogasse memini, et taliter mihi respondit: hoc non esse participium, sed nomen adiectiuum participio simile. Hoc Aeneae de isto participio iudicium est. Cum itaque audissem eum diffinite dicentem, quod a defectiuis uerbis defectiua participia semper esse debeant, interrogaui eum dicens: "Quomodo ergo, mi domine, ab illo uerbo, quod in personis defecit, inuenimus participium nasci, ut est *decens* a *decet*?" Tunc ad me subridens ait: "Moneo te, fili, ne similitudine aliqua seducaris: multi etenim non intellegentes uim latinae orationis, ducti similitudine, partes pro partibus ponunt, sicut et illud, quod sepe legere solemus *inpraesentiarum* confundunt nescientesque quid sit, demunt syllabam extremam *-rum* ut ponant *in praesentia*, facientes ablatiuum casum cum praepositione, quod omnino conueniens non est, nam *inpraesentiarum* unum aduerbium facit temporale, ut sit quasi *praesentim* simile: et in hoc modo seducuntur, quia putant falso *decens* participium esse. Nam haec uerba, quae secundum personas deficiunt, ut *decet*, *oportet*, *tedet* et cetera, participia nulla habent. Superest ergo ut *decens* intellegas nomen esse adiectiuum, participii quidem simile, sicut et *condecens* et *indecens* et *perdecens*." Haec Aeneas.

Uerum quoniam de participio et in hoc et in supra memorato sepe opusculo sufficienter edisseruisse me arbitror, oportunum huic epistolae finem dabo.
