# VIRGILII MARONIS EPISTOLAE
## VI. DE CONIUNCTIONE

Uidetur mihi, fili carissime, haec pars orationis, quae coniunctio uocatur, similis esse incastraturis quibusdam uel nexuris, quibus uincienda quaecumque colligantur molimina, maximeque tabulatorum. Tali etenim modo haec particula coniungit et conglutinat dictiones ac sententias. Cuius potestatem in quinque species diuisam ueteres annumerant, quarum prima est copulatiua, quae proprie dicta coniungit. In copulatiuis coniunctionibus, quae numero sex sunt *et ac at atque ast*, *ce* graeca assumitur: *ἔξτρεμε* enim apud Graecos pro *et* semper ponitur. Et haec copulatiua subiunctiui ordinis fieri solet apud nos dumtaxat: ceterum in sua propria lingua sepe praeponitur. A nobis autem pronomini demonstratiuo uel relatiuo, quae monosyllaba sunt, subiunctim adplicatur per syllabae illius ut puto adiectionem, ut si dicas *hicce haecce hocce isce eace idce*. Sed et omnibus pronominum cassibus praedictorum subiungi potest. Sed forte dicas, quia pronomen relatiuum generis feminini *ea* non unius syllabae, sed duarum est; uerum est quidem quod duae syllabae sint *ea*, sed tunc id fiat, quando nouissimam consonans quaelibet consequetur, ut *eam*, *eas*, *eos* et cetera, ut una longa litera contra duas breues conponderata, utraque syllabam faciat; nam duae solae uocales in unam syllabam redigi possunt: unde quia *ea* una syllaba est, adicimus *ce* non necesse fuerit. *Et* uero duae sint literae *e* et *t*, sed in copulatione uno stilo caraxantur et sub una dictura dicuntur. Sed in uerbo tertiae personae non *&*, sed *et* scribi debet, ut *uacet sulcet*. Errant etiam qui in copulatiua *ac* aspiratiuam *h* scribunt, quae in solo habenda pronomine est, quod per omnes cassus hanc eandem receptat, ut *haec huius huic hanc ab hac*.

Sciendum sane est, quod in coniunctionibus potestas sepe motetur, pro qualitate sententiarum ac ratione sensuum. Nam *ast* et *at* sepe non copulatiuae coniunctiones sed expletiuae, siue ut melius dicimus, discretiuae dicuntur: non tam enim sententias coniungunt quam discernunt. Nescio enim quomodo expletiuas uocemus, quae et sensus et personas motant ac discrepare faciunt. Sunt autem hae coniunctiones discretiuae: *at ast sane uero porro autem ceterum*. Sunt etiam aliae coniunctiones, quae copulant sententias, quaeque licet pro causalibus uel rationalibus accipi dicantur, si ueritas nominis iuxta qualitatem sensus inquiratur, rectius conplectiuae dicendae sunt. Quae sunt autem conplectiuae? *Cum dum nam namque quia quoniam etenim enim* et cetera.

Mirandum autem, immo deflendum est totoque lugendum affectu, quod cum ceterae orationis partes, tum maxime coniunctiones confusae et circumiectae sint, in tantum ut inter causales et rationales nulla pene distantia sit. Donato meo parcam, qui hanc orationis partem maxime confundit, quod frater eius Don rectissime reprehendit, qui rectissime iterauit: sunt coniunctiones iteratiuae, quae eundem sensum eandemque sententiam iterant; quae sunt: *item itemque itidem idemtidem tantundem rursum denuo iterum*. Sunt tamen apud Afros scriptores, qui haec aduerbia potius adfirmant esse iterandi.

Causales autem coniunctiones sunt quae retractandi et quodammodo destruendi sententiam habent causam; quae sunt: *si nisi nisitamen uerum saltimne sed donec usquequo quoadusque usquedum quatinus quamdiu quamuis quamquam quamlibet siquidem* et cetera. Rationales autem sunt quae ex praecedente sententia rationem sequentis requirunt; quae sunt: *ergo ideo idcirco itaque propterea epita igitur ceros quamobrem proinde prohoc quapropter propterquod* et cetera. Sunt etiam quaedam coniunctiones adsimilatiuae; dicuntur eo quod a uerbis similitudinis respondent, ut *sic ita perinde*. Sunt etiam participes, quae et aduerbia et coniunctiones communi modo dicuntur, ut *paulatim utique etiam equidem interea praeterea*. Dicimus enim *interea* coniunctionem rationalem pro *ergo*. Dicimus etiam *interea* aduerbium temporis pro *tunc*. Dicimus etiam loci aduerbium ut *ubi*. Tunc etiam ipso dictionis breuiatur accentu. Sunt etiam coniunctiones reuelatiuae, quae sensum reuelant, ut *scilicet uidelicet illicet*.

Scire et hoc debemus, quod coniunctiones omnes aut praepositiuae aut subiunctiuae aut communes sunt. Sunt etiam quae nullius ordinis. Sunt praepositiuae: *et at si quoniam ac atque porro ceterum ceros*. Subiunctiuae: *autem uero*, *-que scilicet* et cetera. Communes: *ergo ideo itaque idcirco perhoc proinde*, *epita igitur*, *-que*. Nullius ordinis sunt: *iterum paulatim saltim*, non enim ad ordinem dictionis, sed ad qualitatem sensus attinent.

Possim quidem de coniunctione paulo latius tractare, sed quia et a nobis et a multis sepe scriptum est, idcirco posita una dictione, quae utilis fore legentibus censenda est, cetera relinquemus intacta. Duae coniunctiones si una in dictione positae fuerint, id est conplectiua et rationalis, a sese soluentur et nullius alterius sententiae ratio poscetur, ut: *quoniam ergo*, *quia igitur*, *ideo quia*, *unde quoniam*, *quoniam idcirco* et cetera. Hiis dictis finis epistolae inponendus est.
