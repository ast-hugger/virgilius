# VIRGILII MARONIS EPISTOLAE
## PRAEFATIO

VIRGILIUS MARO IULIO GERMANO DIACONO SALUTEM.

In Graecorum legimus historiis uatem quendam Tarquinium con Persas exstitisse, qui quicquid uaticinatus fuisset tabellis et codiculis inprimebat, donec euentus ipse probaret; quo conpleto scripta prodebat. Inter quae quoddam mirabile prophetauit arcanum, quod quia adhuc non uidebat inpletum usque ad mortem nulli uoluit ostendere. Uerum pene ipso die, quo uitae finem fecit, unum ex suis uocauit discipulis adsignans ei tabellam et dicens: "Heu me, heu me, o fili, quia haec scripta nondum inpleta sunt! Felix et beatus erit qui in illis uixerit temporibus, quibus haec conplenda erunt, quae in hac uisione continentur." Haec uisio talis erat. "Uidi," ait uatis, "inmensum flumen de caelo fluens alto, et hoc flumen uinum erat. Alium quoque riuulum uidi e terrae manantem petris, et hic riuulus tum orto iubari solis raptus est obuiam flumini ab alto labenti, et collecti in unum fluuii uinum effecti sunt; et unum erat flumen et riuum inplens ac tellurem, in quo innumeri agni et uituli ludebant, bibentesque ex eo inebriati epithalamion canebant, et eorum audita uoce caelum ac terra pariter laetata sunt."

Haec eadem uaticinatio in his nunc temporibus uidetur esse conpleta, cum sole illo non temporali orto, sed uero et perhenni filio dei, flumen illud uineum scripturae caelestis cor hominis hoc est totius humani generis laetificantis omni influxit terrae: cui aquae riuulus id est philosophiae id est eloquentiola, quae et ipsa uinum effecta est, scripturae ammixta caelesti, in quo flumine uituli et agni ludunt, iuuenes scilicet et pennati sensibus ouantesque epithalamion cytharae ac si modulatu congruenter apteque decantant, nuptiales scilicet seratissimorum cantus conuiuiorum ponentes: quorum uoce audita caelum et terra spiritales scilicet et carnales homines gaudent et gratulantur.

Quorum unus, gratissime ac dilectissime frater Iuli diacone, scripturae diuinae et caelestis doctrinae iocundissimo inebriatus uino paruum quoque hunc riuulum philosophicae sapientiae in tantum bibis, ut etiam eorum, qui ab initio fundati orbis philosophicis floruere eloquiis ac sensibus, non solum aequiperator, sed etiam praecessor exstiteris. Unde perscrutatis perlectisque omnium philosophorum libris omnes eorum controuersias prudenti et gnoto corde concoquens obscurissimas et difficillimas quaestiones diligenti indagatas examine ad me uelut ad iudicem certissimumque limitum atque uiarum indicem, multis epistolis dirigere dignatus es, non quo ego omnium peritissimus sim, sed quo quasi ad sodalem tui uniusque fidei consortem fiducialius habueris de huiusmodi quaestionibus mira dirigere.

Inter haec maxima in tuo animo sedit causa, ut de VIII orationis partibus, in quibus plurimae quaestiones diuiso a plerisque modo et sentiuntur et leguntur, mea praecipua in explanando fieret diligentia. Unde et ego, quia orationis partes octo sunt, octo quoque in uno licet epistolas uolumine digerere dispono: quod etiam in XV epistolarum Africam missarum uolumine ad Fabianum puerum meum peritissimum ac docillimum, tunc gentilem, nunc autem fidelem baptismate purificatum, eodem scribendi more fecisse memini.

Quod forsitan aliquis miretur, quod insolito more epistolarum sermonem unius epistolae modo insimul dumtaxat missae sub unius titulo libelli conposuerim. Quisquis hoc facto mouetur, meminerit Lassii purissimi oratoris, qui XVII interpretationum epistolas sub uno tempore unoque stilo ad unum eundemque petitorem destinauerit, non quo ille petitor illam epistolarum numerositatem postulauerit, sed quo et leuamen sui operis et lecturorum commoditatem depulso ut fieri solet inmotabilis lectionis fastidio adquisierit. Sicut namque hii, qui longa uiarum spatia mensuri iter suum quibusdam mansionum limitibus ac terminis leuant, lassitudinem longi quodammodo iteris temperantes, et urbem uel locum, quo eundum sit, minore ut ita dixerim labore perpendiunt, certi quod una die tanti temporis iter conficere non ualebunt nisi per callium lineas et quosdam requietionum modos laboriosi itineris onus deposuerint: ita etiam hii, qui inmensum scribendi opus arripientes et de pluribus rebus ac quaestionibus suum conposituri sermonem, quod nonnisi librorum frequentibus explicitorum finibus sequentiumque initiis laborem suum temperauerint, ne sibi ipsis in scribendo et lectoribus fastidium sint in perscrutando generaturi, ut renouatior secuta esset natura legentis uicissitudinibus, librorum suorum frequenter diuisa intercapitant opuscula; legendorum de nouo uelut alterius recentis operis exordia uerborum pro accendendis sensibus comptius facundiusque conponunt.

Habes ogduades orationum partes octenis me expositurum tibique missurum: tuum est, carissime frater, ut tuis inremissis ad dominum fundendis orationibus iuues, ut non solum in opere praesenti sermonis mihi tribuat opportunitatem ille qui prae cunctis hominem loqui animantibus rationabilem fecit, uerum etiam in omnibus actis meis mensuram capessendae ueritatis et fidei normam, qua credi et obsecrari debeat, clementer elargiatur. Quod tuis precibus, sanctissime Christi minister, me non dubito obtenturum: ut qui in una Christi militia tertium ecclesiasticae dignitatis obtines gradum, in tribus diuinae unitatem substantiae personis coaeternaliter subsistentem, ut misericordiam consequar aeternam, mea pro infirmitate et impetrare digneris. 

Uale. Gratia tecum.
