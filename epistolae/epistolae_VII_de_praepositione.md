# VIRGILII MARONIS EPISTOLAE
## VII. DE PRAEPOSITIONE

Septima mihi epistola de praepositione ordienda est. Sed quia de usitatis praepositionibus usitatus sermo pene pueris philosophorum est, ideo inusitatas praepositiones ex quarto philosophiae latinitatis genere sumamus, hoc primitus scientes, quod monosyllabae praepositiones nullum aliud praeter usitatum genus habeant, ut *a ad e de ex pro prae cis post trans in sub cum clam*. Hae in nulla experta, qua utimur latinitate, penitus habentur.

Dabo ergo praepositiones cassus accusatiui:

- *con* pro *apud*
- *salion* pro *ante*
- *cyron* pro *aduersus* uel *contra*
- *trasso* pro *citra*
- *matyrion* pro *circa*
- *rectim* pro *erga*
- *statuim* pro *pone*
- *relas* pro *prope*
- *farax* pro *secundum*
- *longeon* pro *ultra*
- *sarium* pro *praeter*
- *sepelum* pro *supra*
- *gabil* pro *usque ad*
- *caom* pro *penes*
- *liuim* pro *iuxta*
- *leuim* pro *secus*

Nunc ablatiui praepositiones:

- *respon* pro *coram*
- *aspon* pro *palam*
- *peripsa* pro *sine*
- *absit* pro *absque*
- *aram* pro *tenus*

Item ad utrumque communes:

- *padon* pro *super*
- *lindon* pro *subter*
- *madus* pro *subtus*

Nunc nisi molestum est, ut haec luceant quae paulatim obscura sunt, maiorum demus exempla. Loquitur ecce Andrianus quidam, uir in soluendis problismatibus admodum eruditus: "*Con tecta numande iubelos soni et laetitiae.*" Hoc est dicere "apud habitatores tectorum." Glengus quoque ille nostri Maximiani pater in expositione de diis facta ita exorsus est: "*Salion solem dii erant*," id est "ante solem." Idem etiam in latinitate opimus erat, alio intulit in loco: "*Sepelum pereneum uissere montem*," id est "supra montem." Galbungus quoque in quadam epistula ad Assianum scripta Gurgilium: "*Altitudo*" inquit "*eloquentiae tuae gabil peruenit aethera*," id est "usque ad aethera." Ego quoque olim: "*Bellatis*" inquam "*cyron me*," hoc est "contra me."

Harum praepositionum accentus non tam subtiles sunt in uersu quam necessarii propter tegenda misteria et propter experimentum docendae huius latinitatis. Haec de inussitatis praepositionibus dicta sufficiant; nunc ad nostras redeamus quae in usu semper sunt.

Nulla praepositio debuit in *d* finire, nisi quod nos necessitas cogit discernendorum utique fonorum maiorum scita transgredi. Nam quia aduerbium in *t* exire certissimum est uel coniunctionem, ut *at*, cogimur in praepositione adscribere per *d*. Nam *at* aliquoties aduerbium temporis est praesentis, iuxta illud Uirgilianum: "*At pergite ad proeliandum*," id est "nunc pergite." *Aput* autem per *t* semper scribi debet: sed quia *apud* nomen scribitur neutrale ligni scilicet illius, quo tundenda quaeque uel terrae iniectanda feriuntur, idcirco *aput* per *d* scribere solemus.

Inter *cis* et *citra* hoc interest, quod *cis* ad proximiorem interposito dumtaxat monte uel flumine, *citra* uero ad longiorem pertinet locum, unde et *citeriora* et *longiora* dicuntur. *Trans* uero ad utrumque referri potest, licet motabiliter, hoc est in transitu tantum sic accipiatur. Nam quicumque scribere uel etiam dicere audent aliquos habitasse trans mare, non incaute tantum sed pessime ac peruersissime dicunt. Ita enim ordiri debet sententiam, ut dicatur "*trans mare uadunt*" uel "*ueniunt*"; "*habitant autem cis mare*" uel "*citra*."

Inter *ultra* et *citra* non parua distantia est: nam *citra* etiam montis uel fluminis interiectu dici potest; *ultra* uero ad ultima uel remotissima loca uel deserta semper refertur.

Inter *absque* et *sine* hanc ueteres ponebant discretionem, quod *sine* semper in bonam ferebant partem, *absque* autem in malam, ut "*sine peccato*," "*absque sapientia*." Sed hoc obseruamentum utrimque confusum est. Non autem satis certum est utrumnam utrumque utroque dici possit modo, an potius scriptorum errore ordo ratioque dictorum commixta sint. Hoc sane omnibus recte legentibus datur intellegi, quod *sine* inconmutabili ratione ad id refferatur quod cuiquam rei omnino non inest; *absque* uero ad duplicem sensum pertinet, siue eius rei qua quis in totum caret, ut dici solet "*animalia sunt absque intellectu*" intellectum utique non habentia: siue eius, excepta qua ceterae uel obscurantur uel negantur, uel etiam eius cum qua simul aliqua uindicantur.

Multa sunt huius rei exempla iuxta illud quod et ego hesterno feceram anno, cum librum de mundi creatione commentarium aduersus paganos ediderim, cuius principium est: "*Absque deo nullus est solus, qui omnia creat.*" Hiic est obscuratio et negatio simul et laudatio continetur: cuncti enim dii qui dicuntur, obscurantur et negantur, et solum omnium laudatur deus. Hunc sensum habet et *praeter*, secundum illud "*nullus praeter te sapit*."

In eo autem quod Andreas quidam scripsit de Pyrrho: "*Absque Asiae*" inquit "*uiribus, in comitatibus habuit X milia*," hoc est dicere "cum Asiae uiribus."

*Tenus* a multis *subpositio*, eo quod subiungitur, sic uocatur, ut dicimus "*nocte tenus*." Et conposita qua coniunctionem ex se reddit causalem, ut "*quatenus dicat*," hoc est "usquequo dicat."

*Ante* quoque duplicem habet sensum: siue enim de anteritate temporis dicitur, ut illud "*ante secula fuit*"; siue etiam pro *coram* accipitur, ut illud: "*Ante tribunal sedebat*," hoc est "coram tribunali."

*Circum* et *circa* et *erga* a nobis pridem quid intersit ante expositum est. Itaque de praepositionibus haec breuiter satis edicta fiant.
