# VIRGILII MARONIS EPISTOLAE
## IV. DE ADVERBIO

Omnis urbs munita et cincta ciues hostibus non tradat: ita historica expositio si recte ac ratabunde fuerit perordita, nullius reprehensionis locum ulterius habebit. Unde nos doctores monent ut omnes artes non solum principales, uerum etiam mediocres atque officiales recte in praeceptis statuantur. Propter quod et ego, quia tibi de nomine ac pronomine uerboque breuiarias expositiones per epistolas intimauerim, inferiores quoque partes breuioribus quidem sed propriis epistolis explanabo, praesertim cum in epitomis de IIII partibus unum feci opusculum, quae residuae sunt aduerbio scilicet participio coniunctione et praepositione. His si proprias habeant epistolas, paulo latius aliquid legentibus conferatur ad sensum.

Aduerbium ergo quarta orationis particula est, quae quia uerbo adheret, aduerbium nuncupatur, sicut pronomen ex nominis communione uocatur. Sed hiic quaestio adcurrit. Forte enim aliquis inquirat, quod non dubito euenturum, si propterea aduerbium uocatur, quia uerbo semper adiungitur, quo nomine uocabuntur aduerbia conparandi uel qualitatis et quantitatis, quae nonnumquam non uerbo tantum sed aliis partibus adiunguntur? Dicimus enim "*magna ualde uenit turba*." Numquidnam poteris ita conponere "*uenit ualde*"? Alioquin quomodo sententia intellegetur? Dicimus etiam "*tam docti*" et "*tam ueloces*." Unde et hii, qui non octo sed plures orationis partes annumerare uolunt, aduerbium in duas partes diuidunt, unam prisco nomine aduerbium uocantes, alteram expressorium. Etenim aduerbia, quae nominibus uel aliis aduerbiis applicamus, non tam adiunctionem solitam, quam sensuum expressionem significant. Aduerbium aduerbio adherens sine conparatione aliqua ad affirmationem tantum pertinebit ut *tam digne* et *ualde uiriliter* et *satis pulcre*. Unde non paruum errant qui et coniunctionem copulatiuam interponunt, ut sit "*satis et pulchre*."

Aduerbiorum significatio multimoda est. Sed multi existimant nulla aduerbia ex sese nasci posse: nam cum dicis aduerbium separandi *seorsum*, habes nomen ex quo nascatur, ut est *seurus*, hoc est qui se ipsum ab humano separat consortio: sicut et *adorus*, qui se ipsum ad omnium ora ostendit iuxta illud Ciceronis: "Si peritus fuero, *adorum* me faciam omnibus; sin alias, *seurus* efficiar, timens me conuentibus tradere peritorum." *Simul* aduerbium congregandi, et ex similitudine nascitur.

Multi obtendunt nobis quaestionem, quomodo adiecta nomina ex aduerbiis uenire uideantur, ut *heri*, ex quo *hesternus*; *hodie*, unde *hodiernus*; *cras*, unde *crastinus*; debuerant enim magis aduerbia ex nominibus nasci. Super hoc Aeneam consulere memini, qui mihi respondit, quod nisi usitate consuetudo haec temporis aduerbia esse tradidisset, temporalia magis nomina et monoptota credenda forent, unde haec diriuatiua nascerentur. Et ne sui ipsius promere sententiam uideretur, a quodam se sene Iulio doctore didicisse asserebat addente hoc quod, quia haec nomina declinationem non habent, ideo ab insciis aduerbia putantur; sicut et *nequam* et *nugas* a quamplurimis qualitatis aduerbia propter defectum declinationis aestimantur. "Sed hoc" inquit "Romanis non placebit, quia plus solent obstinatae consuetudini quam certae rationi consentire."

Sunt etiam aduerbia, quae ex quo nascantur, ambiguum est, ut *frustra*, *nequiquam*, *nequiter*. *Frustra* enim utrum ex originali nomine, an ex imperatiuo modo uerbi communis ueniat, adhuc in electione pendit lectorum. *Nequiquam* autem et *nequiter*, sic ambo ex *nequam* ueniunt, sicut multis Latinorum uidetur; hoc tantum mouet plurimos utrum aduerbia in *-ter*, nisi ablatiuo casu adiectiui nominis in *e* literam terminato, uenire possint; quod quia certum non habent, *nequiter* omnino refutant. Sed nobis aliud uidetur esse *nequiquam*, aliud *nequiter*: *nequiquam* enim pro "sine causa" uel "frustra" intellegitur, *nequiter* uero ad peius proficit. Multi etiam quaerunt, quare *qui* in medio situm sit, ut pro *nequam* *nequiquam* legatur, cum etiam *nequam* sicut in omni cassu genere ac numero, ita etiam aduerbialiter adsumi possit. Sed propter discretionem tantum hoc additamentum mediae syllabae susceptum est. Ceterum *nequiter* aut simpliciter ex *nequam* accipiant aut ex sese nasci intellegant, quia aliter non habent; aut si magis putent, penitus respuant.

Requirunt etiam utrum ex participiis aduerbia nasci possunt; et si possunt, ex quo participio, utrum ex omnibus an ex aliquibus. Spondeo quidem me etiam palam omnibus peritis orbis professurum, quod aduerbia ex participiis indubitanter ueniant. Si autem quaeritur ex quo participio, dicam ut expertus sum, quia ex participio temporis praesentis communis generis, ex participio temporis praeteriti cuiuslibet uerbi aduerbia sumuntur. Ex duobus autem futuris participiis nullus peritorum aduerbia sumpsisse conprobatur; dicimus enim *docenter*, *sapienter*, *instanter*, *perseueranter*, quamquam secundum Galbungum ex participio praesentis temporis actiui uerbi sumi abnuatur aduerbium, sed ex participio neutralis uerbi trahatur. Necnon etiam ex communis ac deponentis participiis idem doctor aduerbia uenire nisi uitiatim abneget, ut in praeterito tempore secundum trinam significationem passiuam scilicet communem ac deponentem aduerbia uenire, nullus peritorum negare potest: siquidem dicamus *docte*, *osculate*, *suspicate*, *locute*. Audiui tamen, apud Afrorum scolas frequenter dici, quod ex deponentium uerborum participiis, eorum maxime quae agendi consuetudinem non habeant, aduerbia nasci non soleant.

Quae cum ita sint, intenta doctorum ambiguitate sibi ut uidetur desonantium, consulendum nobis est, ut ea quae a nemine dubitentur, statute ac definite sumamus, id est ut a participio praesentis temporis neutralis uerbi atque ab eo quod passiui uerbi communisque sit, praeteritorum dumtaxat temporum aduerbia semper sumamus ut est *perseueranter*, *firmate*, *scrutate*. Secundum hanc regulam etiam in conparatione et praelatione participiorum, aduerbiorum quoque ratio seruabitur.

Aduerbia autem, quae in *-im* syllabam mittuntur, non ex uno initio sumuntur. Quaedam namque eorum ex adiectis nominibus ueniunt ut *caelestim*, *furtim*. Quaedam uero ex possessiuis pronominibus nascuntur ut *meatim*, *nostratim*. Quaedam etiam ex participiis uerbi passiui ut *strictim*, *singillatim*: nam *singillo* trite legitur iuxta illud Domini eloquentissimi et modestissimi uiri dicentis: "Non est mediocris uel facilis negotii bonum *singillare* a malo." Nonnulli etiam ex primis nominibus uenire aduerbia suspicantur ut *partim*, quod sit ex *parte* dictum, et *uoluntatim* ex *uoluntate*.

Quid nunc? Quia de aduerbiis alicubi dixisse me arbitror, sermo breuiandus est; ante cuius finem illud mihi Aeneae memorandum est, quod cum interrogassem eum, utrumne aduerbia conponi possint, sicut et ceterae orationis partes, ita mihi respondit: "Quid me interrogas id quod tritum est? Nam aduerbia duas conpositionum regulas habent; prima, quae secundum partem ex qua ueniet intellegitur ut *edocte indocte insipienter inepte reprobate appense*: secunda, quae in aduerbiis localibus subiunctiue ponatur; cuius rei causa erit, cum aliud locale aduerbium in quacumque scriptione praecesserit. Tunc dicis *ibidem*, sicut etiam hic mos in pronominibus sepissime inuenitur, quando cuiuslibet persona ante prolata sermone prosequente dicatur *idem* uel *eadem*. Est etiam aduerbium ablatiui cassus pronominalis simile ut *illo*: nam sepe dicimus '*illo* exibimus,' hoc est *illuc*. Sic et *quo*, cum dicimus '*quo* uadunt.' Sed haec aduerbia mobilia semper sunt."

Quia autem hiis dictis supra memoratus Aeneas suum finiuit sermonem, mihi quoque hanc epistolam scribenti hic terminus ponendus est.
