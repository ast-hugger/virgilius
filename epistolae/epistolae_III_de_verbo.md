# VIRGILII MARONIS EPISTOLAE
## III. DE VERBO

Antequam ad uerbi explanationem manum mittimus, super qua re in epitomis pridem breuellas licet, uarias tamen addidimus, respondendum reor hiis, qui nos profano et canino ore latrant ac lacerant dicentes nos in omnibus artibus contradicos uideri nobis inuicem, cum id quod alius adfirmat, alius destruere uideatur; nescientes quod latinitas tanta sit et tam profunda, ut multimodis et uarifariis explicare sensibus necesse sit. Quis enim latinitatem sensatus putet tam angustam haberi tamque artatam, ut unumquodque uerbum uno tantum fario unoque sensu contentum esse uideatur, praesertim cum latinitatis ipsius genera duodecim numero habeantur, et unumquodque genus multas in sese conplectatur artes.

Unusquisque igitur legentium sanoque scrutantium sensu (si tamen liuoris nullo torquetur morbo; nihil enim liuens sanum sentire potest, qui dum aliis inuideat, semet ipsum aperto quidem ueritatis lumine fraudat) omnis inquam lector subtili studens animo multimodis latini sermonis uias intentare consideret inprimis ipsius orationis uim atque naturam, si tamen pro subtilitate atque habundantia considerari a quoquam recte queat. Deinde multas esse sciat causas, ob quas singulorum inmotatio uerborum fieri soleat: nunc enim necessitatibus, nunc discretionibus personarum, nunc metrorum conpositionibus, nunc eloquutionum ornatibus omnis oratio seruiat necesse est. Si quis ergo haec e medio tollere potuerit, quod tamen fieri omnino non potest, hic ualebit in omni latinitate unam eandemque uiam, consuetudinem ac sententiam semper astruere seruandam. Sicut enim uia quidem regia et publica una est, quae ad metropolitanam ducat urbem, multas tamen ex se procedentes habet semitulas, quae quidem ipsae ad eandem perueniunt urbem (nam qui duo quolibet unum iter ingressi fuerint, et unus eorum per latam et publicam uiam pergere distinauerit, alter uero semitulam quasi conpendiosiorem gradi malluerit, nihilominus tamen in eadem urbe conueniunt), ita etiam haec de qua tractamus latinitas, una quidem lingua in proprietate sua consistit, multas tamen immo pene tam innumerabiles sententias et orationes habet, quibus diuerso quidem sermonis tramite, unius tamen linguae ueritas adprobatur.

Haec autem ideo diximus, quia cum omnes orationis partes nonnullas apud plerosque dissonantias habeant, multo tamen maiorem in uerbo difficillimarum quaestionum siluam ac dissonantiarum deuia inueniuntur. Unde et multa super uerbi explanatione concilia apud Romanos habita esse conperimus, quibus multi et famosissimi praefuere uiri, Iulianum dico et Terrentium, Galbungum quoque et Glengum, et duos Gregorios, Regulum, et Reginum Cornilium, uirum satis eloquentem, graecae et hebreicae linguae promptissimum interpretem, cuius in latino sermone fulgor ingenii tantus erat, ut nihil obscurum relinquere uideatur. Qui me quoque et duos filios Iuliani, Donatum grammaticum et Donem prius rethorem simul et grammaticum, postea fidelem modo presbiterum, ad se uenientes benigne ac libentissime suscipiens docuit pleno rethoricam mense artem et alio poeticam et de reliquis grammaticam, et ita anno in conuicto ipsius scolari diei noctisque usu transacto quasi culmen quoddam, omni discipulatui nostro quo ad magisterium summum perueniremus, exiguam licet nostra pro mediocritate attigimus partem.

Quem cum super uerbi statu interrogaremus, utrum uno eodemque modo idem status seruari possit, hoc nobis responsum summa cum exultatione dedit, quia uerbum simile esse debet regi, cuius animi status multi et diuersi sunt: non enim in sedatu et bello uno modo regnat neque in gaudio et tristitia, aliquoties enim rigidum esse, aliquoties mitem, modo fortitudinem regiae potestatis ostendere, modo clementiam et infirmam quodammodo proferre lenitatem. Simili etiam modo uerbum multos in sese continet status: nunc enim fortitudinem infirmis largitur, nunc fortibus aufert firmitatem. Haec Cornilius, cuius sententias infra subiciemus, cum ipsius uerbi expositionem coeperimus indagari. Sed nunc iam praemissa praefaciuncula, quasi quodam apologitico aduersus aduersarios defensi scuto, ad ipsum uerbum stili extendamus manus.

Uerbum pars quidem orationis usitato pene ab omnibus modo et intellegitur et uocatur; a plerisque tamen doctoribus non pars orationis, sed XII partes haberi creduntur; quas per numerum explicare, quia proferre coepimus, necesse habemus. Prima pars uerbi, status; secunda, formatio; tertia, ordinatio; quarta, moderatio; quinta, subfiguratio; sexta, adnumeratio; septima, inmotatio; octaua, indagatio; nona, adfirmatio; decima, inchogatio; undecima, praelatio; duodecima, declinatio. Has XII partes Cornilius supra dictus Galbungusque nobis plenissime atque explananter edisseruerunt. Terrentius contra quos tauri ceu fronte corniata boans ac resistens dicebat uerbum nonnisi unam solam orationis tenere partem. Quod quidem in ipsarum partium, quae octo sunt, numero uerum esse nouerimus; uerum quia uerbum multimodis ac multifarias habet sententias, Terrentium non oportuit contraire doctoribus has XII partes uerbo adscribentibus, quas nisi legittime adprobauerunt, tunc reprehendendi sunt ac discerpendi.

Status igitur uerbi hic est, quod omnis dictio atque ratio uel sententia usque ad uerbi locutionem differtur et quodammodo mutificatur. Sicut usque ad regis sententiam auctoritatemque nulla populus prope uti potest, nihil loquela, nihil numerositas consiliumque proficit, ita etiam uniuersae orationis partes, licet numerosae sint et clarae, nisi tamen uerbum adfuerit, infirmantur et nullificantur. Unde et status uerbi a nonnullis uirtus nuncupatur. Quod uerissimum est, quia et testimonii uirtus in indicatiuo uel imperatiuo uel maxime traditur modo, qui duo in uerbi oratione firmissimi dicuntur modi. Quidam statum uerbi hunc esse dicunt, cum solum uerbum sine ullo alterius partis orationis adiumento edicitur ut est *lego* uel *dico* uel *dixi*. Quod si est, ubi uirtus apparebit, si agere uerbum uisum non fuerit? Uirtus enim uerbi actiui non in hoc tantum agnoscitur, quod ipsum uerbum in omni oratione primum loquatur, uerum etiam cum actiuo hereat cassui.

De hoc statu librum eligantissimum supra dictus Cornilius edidit, quem si uolueritis legere, in promptu habetis. Ex quo unum tantum sumam uerbum, immo ex uerbo capitulum, in quo status uerbi euidenter appareat. Quare ait status dicatur, intellege: quia in primis praeposterata licet inscriptione dictionum frontibus uerbum statuitur. Unde errant hii, qui statum uerbi ideo appellandum putant, quia uerbum per ordinem declinatur: cum enim dicis statum, non ex alio modo, praeter quam stat uel statuatur, intellegi debet. Unde et super statu hominis hoc dicimus, quod homo in eo quod coeperit, perseueranter stare uideatur. Sicut et Origines Africanus in quodam uolumine super statu hominis edito sic fatus est: "Hominis" inquiens "status si in cepto permaneat, nihil instabilitatis habebit, sed inmotabilis quodammodo et aeternus aestimabitur."

Hunc Originem cum Romani legerent (fidelis nisi quia gentilis erat) inter fidelium libros suscipiendum decreuerunt. Hunc namque morem ex apostolicorum auctoritate uirorum Romana tenuit ac seruauit ecclesia, ut christianorum libri philosophorum repositi a gentilium scriptis haberentur. Cum enim necesse haberent homines in liberalibus saecularis litteraturae studiis nati educatique, ut sapientiae ipsius consuetudinem fideles adhuc retinerent, uidentes ecclesiastici doctores non potuisse eos ab hac quam coeperant intentione deuelli, simul etiam quia maxima ex parte eloquentes uiri ad conponenda ornandaque scripta essent celestis et diuinae sapientiae profuturi, si conuersi ad Dominum et in sua eloquentia permanentes praua ad recta studia uerterent, hoc consultissime statuerunt, ut duabus librariis conpositis, una fidelium philosophorum libros et altera gentilium scripta contineret, ne fidelibus infidelia conmiscentes nulla discretio inter munda fieret et inmunda, ut si quis uellet gentilia legere, semota haberet. Sed haec de hiis satis sint.

Nunc de formatione uerbi, quam secundam diximus partem, pauca fatenda sunt. Formatio est qua in formas uerba censeamus inclinanda. Formae autem usitate quattuor esse dicuntur: sed mihi esse uidetur contrarium, si forma dicatur illa declinationis totius perfectio, cum forma non ad declinationem, sed ad quandam similitudinis diriuatiuae imaginationem pertinere credenda est. Formae ergo sunt euidentes atque usitatae, quarum prima frequentatiua nominatur; quod in Galbungi scola sumi non erat solitum, sed magis adiectiuam dicere consuerunt, dicentes eam non literis modo, uerum etiam sensibus adiciendam esse. Quidam non adiectiuam sed accumulatiuam uocitarunt: cum enim dicis *uictito*, hoc intellegi das, quasi id dixeris "magis ac magis uinco." Sunt qui frequentatiua forma sic utuntur, si idem uerbum iterato scribere uoluerunt ut *uinco uinco*: quod quidam turpe putantes, si utrumque uerbum integrum scribant, foede tamen scribendi hoc moderantur modo dicentes *uincinco* et in praeterito *uicici*; et sic *dicico* et *dixixi*, *legego* et *legegi*: quod etiam in primae coniugationis commentatiuo licet modo uerbis conantur astruere ut pro *clamito* et *uocito* habeant *clamamo* et *uocaco*, et sic secundum praeteritum tempus *clamamaui* et *uocacaui*. Quod quia nulla ueritate subnixum atque suffultum est, non ad auctoritatem sed ad ambiguitatem scribendum est.

Solent tamen nostri pene omnes in suis scriptis et saepe uerba conserere, quae uitioso consuetu tam a ueteribus quam etiam a recentibus scriptoribus inserta sunt, multas ut reor ob causas: siue enim propter ipsam glifiam, ut scilicet lectores inpediant; siue ut ueniabilius eos excussem propter difficultatis pansuram, uel certe ut hac difficultate audientium ac legentium animos incitent. Et hoc modo cum a doctissimis nostri temporis magistris haec usurpata sunt, non solum a praesentibus scriptoribus uelut ad indubitatam auctoritatem, uerum etiam a posteris suscipientur. Sicut in libro Falangis cuiusdam Lacedaemonici uiri lectum est *scripsero*; quod ad primae coniugationis uerbum pertinere a nonnullis putatum est, quia scilicet temporis futuri coniunctionem modi indicatiui temporis praesentis ioco scriptor inposuit dicens: "Haec uobis, amici, quasi populi mei filiis, diligenter emando et scripsero." Neque enim credendum est doctum uirum (aiunt) cum copulatiuam coniunctionem interposuerit, non duo praesentia uerba conaffixisse. Unde et multi nostrorum maxime Gallorum hoc uerbum primae coniugationis esse opinantur, ut dicant sepe *scripseraui* et *scripserabo* ac *scripserare* et cetera. Sic etiam in quibusdam Gallorum nostrorum scriptis inuenimus *canno*, cum nos *cano* scribere consuemus. Denique Bientius quidam epistolarem exercens manum talibus utitur initiis: "Cannenti domino Seneno." *Cannenti* posuit pro *canenti*.

Inchogatiua forma est quae inchogari quidem, sed non finiri uidetur. Quidam non inchogatiuam sed defectiuam uolunt uocari formam, quod scilicet temporibus difficiat; quod et ego quoque magnopere assentior. Quidam tamen hanc formam inchogatiuam non ob hoc dicendam putant, quod temporibus difficiat declinandis, cum sepe repperire se dicant *calesco calui*, *feruesco feruui*, *marcesco marcui*, *liquesco liqui*, *sarcesco sarcui*, *tacesco tacui*; sed quoniam praesentis temporis litteralis declinatio a praeterito discrepare uidetur, idcirco inchogatiuam nominari debere censeunt. Quibus ex maiorum traditione facillime respondebimus non esse hanc rationem ueram, ut ex hiis uerbis quae inchogatiuae formae sunt, praeterita tempora nasci soleant ut *tacesco tacui*. Alioquin haec uerba secundae coniugationis, de qua dicturi sumus, quod praeteritum tempus habebunt ut *taceo marceo sarceo ferueo caleo* et cetera, quae procul dubio praeteritum tempus habere necesse est. Inchogatiua ergo uerba hoc rite dicenda sunt, quae cum declinari praesenti tempore coeperint, praeterito tamen tempore difficere noscuntur.

De his formis uerborum inter Regulum Cappadocum et Sedulum Romanum non minima quaestio habita est, quae usque ad gladiorum pene conflictum peruenit. Quindecim namque noctibus totidemque simul diebus insomnes et indapes mansere, tribus militibus utrimque sumptis. Regulus enim has formas uerborum aliis nominibus, aliis quoque intellectibus, aliis etiam quam nos in usu habemus uocitabat rationibus debere intellegi. Formam namque frequentatiuam omnibus simul uerbis accedere posse adfirmabat; necnon etiam inchogatiuam omnibus coniugationibus temporibus uerbis ministrare dicebat ut *calesco calescui*, et in secunda persona *caluisti*; et tali modo in plurali numero *calescuimus caluistis*. Dicebat etiam unumquodque uerbum duas habere formas frequentatiuas uel tres ut *lego lecto legito lectito*; et has tres primae coniugationis esse docebat. Formam quoque inchogatiuam dualem esse dicebat ut *calesco calisco*, *liquesco liquisco*, *acesco acisco*.

Cui Sedulus Romanus, uir ammodum ingenio acutus atque eloquentia satis floridus, taliter responsum conpositissimum dedit: "O uir bone ac mitissime ciuis, noli turbare sedata Romanorum scripta, quae ab ipsa latinitatis constitutione inlessa et inconcussa nunc usque perdurarunt. Has etenim uerborum formas suis lineis suoque ordine Romana eloquentissima conposuere scripta, ut forma frequentatiua certis uerbis accedat. Si enim omnibus uerbis eandem formam accedere fidenter asserrueris, necesse habebis exempla proferre, quibus sententiae tuae manifestum ostendas probamentum. Nulli etenim fas est praeter usitata uerba aliquid eloqui sine exemplo. Quis enim sibi uiam orationis finget, quem nulli prius atriuere praecessores? Ergo quod dicis tria esse frequentatiuae formae incrementa et inchogatiua bina, planis maiorum approbato exemplis, ut si approbaueris duplicem nobis gratiam conferas: te etenim ueritatis adsertorem monstrabis et nos horum, quae fortasse penitus ignorauimus, expertos facies."

Cui Regulus multa ex ueterum auctoritate praetendens quaedam ex hiis quae dixerat uerissima esse probauit, nonnulla eorum penitus stare non posse, fortissima distructione conuictus est. Ex hiis autem, quae uera esse nulli dubitantur, exempli gratia pauca proferemus. "Frequentatiua" inquit "forma tres efficientias triaque habet incrementa; primum quod duabus syllabis gaudet, ut *lecto*, quod quidem ex simplici forma paulo obscurius cernitur discrepare: unde et a multis non tam recipitur, quia formam frequentatiuam adserunt sicut literis ita etiam sensu diuersari debere, immo potius accrescere. Sed nos sic dicimus, quod hic legat, quod est minimum saltim literas dicere, lectet autem qui quod legit intellegere incipit; legitet uero, qui quod legit intellegit et alios legere fecit tradendo in arte scribendi, quae legendi asuetudine didicerit; porro lectitet, qui omnino legere non desinet. Inchogatiuae autem formae uerba utriusque coniugationis esse possunt, ita tamen ut utraque coniugatio alternum sibi uindicet uerbum. Nam cum dicis *florisso*, primae coniugationis esse noscitur ut *florisso florissas*; sic *calisso*, *patisso*, *parisso*. Mirantur sane doctores horum in quibus adsumus temporum, quare et quomodo uerbum primae coniugationis non per omnia tempora declinabitur. Si enim declinatur, inchogatiuum esse non potest: nam primae coniugationis uerba per omnia tempora exire posse, faciens lectio demonstrat."

De forma uero meditatiua multi ambigunt utrum penitus esse debeat an non, multis negantibus et aliis adfirmantibus. Duplici etiam nomine hoc uerbum formae meditatiuae utitur: quidam enim meditatiuam uocant, quasi a meditando; quod mihi diligenter indaganti subobscurum esse semper uidetur. Nam cum dicis *uictorio*, nescio quomodo ad meditationem pertineat, quodcumque sensu intellegatur; siue ut nos dicimus "quandoque uincamus," siue ut quidam "uolo uincere," meditatio hiic locum non mihi uidetur inuenire. Ergo non meditatiuam, licet id consuetudo nobis inuexerit, sed permissiuam an uoluntatiuam dicere debemus. Nonnulli inter alios huius formae uerba per omnia tempora secundum primam dumtaxat personam declinare utuntur: quod non mihi uidetur inprobandum nec probandum.

Tertiam diximus partem esse uerbi ordinationem: cuius in expugnationem paulisper inmorari necesse habemus, praesertim cum de ipso opinio plurimorum tam uaria et tam diuersa sit, ut quid potissimum lectoribus animus appetere debeat, uel ignoretur uel ambigue putatiuum habeatur. Ordinatio ergo est, quam coniugationem uerborum consuetudinarie nominamus: nam quod iugum in literis sonat, ipse manifestatim ordo tenet. Unde rati sunt maiorum plurimi non coniugationes sed ordinationes scribendas esse. Harum autem ordinationum numerum multi tres, nonnulli quattuor, alii quinque uel sex sumentes confudere. Nam praeter tres, omnis eorum uacillat opinio, licet quartam coniugationem, siue ut huic in manibus habemus, ordinationem non adeo refutandam esse existimemus. Porro tertiam ordinationem in tres plerique diuidendam putarunt, ut sit prima quae uero producta, ut *audio*, *dormio*; quae uel maxime in his modis uel temporibus facillimeque denoscitur, quae sumus inferius scripturi. Etenim non est id quod in mentem modo uenit lubrica irrepens raptet obliuio.

Memini me a quodam Lupo christiano uiro Athensi in ratione uerborum satis experto, cum illum uerborum difficilium ordinationem qualiter et quomodo et qua ratione uariata sit interrogarem, taliter ab eo edoctum. "Uariis" inquit "fili, opinationibus non satis credas, quia tam multae sunt quam et cogitationes hominum. Lege ergo singulorum libros et scrutare et considera et uide quid in eis congruatum atque unanime, ut ita dicam, quidue diuisum ac desentiuum: et quicquid concors et consentiuum inueneris, hoc suge et in corde tuo ueluti quoddam salubre ac suaue uinum infunde, quicquid autem discors ac desentiuum repperieris, uelut uenenosum ac toxicum penitus euita." Unde et ego hoc inserui, ut in ratione uerborum quaecumque a maioribus ac ueteribus inserta sunt, libenter suscipiatis. Quae autem media sunt et quodammodo in ambiguo possita, hoc nec refutabis nec adfirmabis, et si scriptum audieris, non contendis, utrum ad indubitatam auctoritatem aut ad ambiguum sumatur exemplum.

Quod autem dicturos nos fore promisimus, hoc est, quod tertia coniugatio producta in specialibus intellegatur modis, hoc est quia primo indicatiuo modo tempore praesenti persona prima facile dinoscatur, dicis enim *audio*, hiic *i* ante *o* habeat ut *lanio*, uel propter ea uerba, quae nec tota producta, nec omnino correpta esse repperiantur: recurras ad praeteritum tempus eiusdem modi perfectum, ubi nihil criposcium remansurum est, ut si dicas *audiui*; dehinc ad imperatiuum modum ut *audi*, deinde ad infinitiuum ut *audire*. Secundus autem tertiae coniugationis productae hic est, quem in quarta coniugatione suscipere se debere putant ut *eo*, *is*, *it*. Tertiam autem partem eiusdem ordinationis, hoc est coniugationem correptam, tertiam esse adfirmant ut *lego*. Sextam autem quam nobis in numerum ordinationum adducunt, nullum omnino sanum suscipere oportet eorum dumtaxat uerborum, quae in *um* literam finiuntur ut *sum*, *prosum* et cetera.

Super hac re Aeneam aliquando interrogans, audiui ab ipso tale responsum: "Discrede" inquiens "o fili, et noli summis quidem auribus recipere, si quis tibi suaserit quod ullum uerbum assit, quod in *um* litteram finiatur, ullius coniugationis; quae res fieri a corruptae mentis hominibus introductum est et his qui nullam ex ueteribus rationem scriptis acceperunt, uolentesque inproba ut certa probare et confirmare. Sumebant quasdam quasi coniugationum species, ut alii dicerent secundae coniugationis esse; quia licet in prima persona non more solito in *eo* exeant ut *uideo*, certe in secunda persona in *es* desinunt, ut *es*. A quibus inquirere debemus utrum futurum tempus eiusdem uerbi in *bo* aut in *bor* exire posse inueniant. Alii uero firmissime contendunt tertiam esse coniugationem; quia indicatiuo modo tempore praesenti numero plurali persona tertia *sunt* habet. Sed quia omnino per totum uerbum nihil habent, quod tertiam coniugationem ueraciter ostendat, profecto errare eos opinabile est." Falsis itaque et commentaticiis imperitorum suspicionibus detectis, immo amotis, omne uerbum quod primam habens personam non in *o* literam desinuerit, nullius coniugationis esse incunctanter definimus.

Sane etiam illud quaeritur, quare cum tres ordinationes esse omnium antecessorum doctorumque nostrorum confirmet auctoritas, in unaquaque ordinatione quasi confussibili modo alterius ordinis literae interserantur in tantum, ut in prima secunda et in secunda et tertia repperiatur prima; scribis enim sic: *lauda laudet*, *doce doceat*, *lege legat*, et ideo sollicite requirunt, qua ratione haec commixtio facta sit. Super hoc plerique nostrorum et a nobis et a nostris quaesiere parentibus. Quibus consultate responsum est, hoc idcirco suscipi, non quia rationabile actum sit, sed ut modorum et temporum discrimen habeatur. Si enim imperatiuo modo dicas secundum primam coniugationem *lauda laudat*, *doce docet*, *lege leget*, indicatiuum modum non putabitur et imperatiuum uelle te praedicare. Hoc etiam in ordinationibus uisum est ingerendum, quare in omni coniugatione hic ordo seruetur, ut in modo imperatiuo secunda persona in suo semper statu permaneat. Facilis est quaestionis huius solutio, quia haec persona secunda nulla discrepatione cogitur ordinem suum motare.

Nunc de moderatione strictim quidem sed plene dicere debemus. Moderatio est qua per modos uerba ponderantur: in quo moderamine ratiocinatores numerorum diligenter inquirunt, quare sescopla moderatio habeatur; et perpessiore laetantes intellectu secundum sex aetates uel tempora mundi sex modos uerbi ponderatos a ueteribus philosophis credunt et asserunt: sicut etiam tempora uerborum trino ordine secundum uisibilis mundi tempora permensi sunt.

In hac ergo sena moderatione uerborum nonnullae quaestiones incedunt. Prima eorum nascitur, qui secundum literarum ordinem modos quoque uerborum ordiri debere putauerunt, ita ut ab imperatiuo modo declinationem uerbi exordirentur; praecipue si in *a* literam desineret, ut *macta liga planta*, et ab hoc modo finito infinitiuus modus sequeretur, quia in *e* literam finiatur ut *mactare ligare plantare*; deinde post hunc totum, cum ad indicatiuum uentum fuisset, a praeterito tempore perfecto incipientes, quod *ui* litera finitur ut *mactaui ligaui plantaui*, in praesenti tempore finem uerbo statuerent, quia in *o* terminatur ut *macto ligo planto*. Sed quia haec illorum sententia omnino suspicio magis coacta, quam ratione ueritatis uideatur esse subnixa, reliquum ordinem quo in secunda uel tertia coniugatione per singulos cuiuscumque uerbi utuntur modos reticere melius quam exsequi puto.

Nonnulli de imperatiuo modo quaestionem dicunt, quare primam personam non habeat secundum nos, qui hanc negamus posse latine dici. Ceterum in quodam uolumine, quod a Terrentio Marcillio scriptum adtitulant ita inuenitur, imperatiuus modus secundum tres personas, quemadmodum ceteri, inflexus. Sic enim habetur: *laudem*, *lauda*, addentesque in secunda persona sub distinctione scribunt uel *laudes*. Sic *doceam*, *doce* uel *doceas*; *audiam*, *audi* uel *audias*; *quaeram*, *quaere* uel *quaeras*, et neutrali uerbo *sedeam*, *sede* uel *sedeas*; *dormiam*, *dormi* uel *dormias*. Passiuo communi et deponenti *loquar*, *loquere* uel *loquaris*; *glorier*, *gloriare* uel *glorieris*; *horter*, *hortare* uel *horteris*. Et in futuro tempore eiusdem modi sic habetur: *laudem*, *laudato* uel *laudes* et sic per cetera uerba. Hoc utrum sit hac ratione plenum, an consuetudinarium, immo potius uitiosum, nolo audaciter discernere; quia etsi nos non habeamus in usu, uel declinationis ipsius uel celebrium lectionum certe rara lectione docemur non usque adeo rennuere, si forte contigerit primam personam in supramemorato inueniri modo.

Alia quaestio est quae quosdam mouet, quomodo quasi confusis uel commixtis modis infinitiuus indicatiuo uel optatiuo adiungitur, necnon et coniunctatiuo. Sic enim habes *dico dicis* uel *dicere dicit*, *dicimus dicitis dicunt* uel *dicere*. Tempore futuro: *dicam dices* uel *dicere dicet*, *dicemus dicetis dicent* uel *dicere*. Optatiuo quoque modo *utinam dicerem diceres* uel *dicere*. Futuro *utinam dicam dicas* uel *dicere*, *dicant* uel *dicere*, item *cum diceremus diceretis dicerent* uel *dicere*: et in passiuo uerbo isdem modis scriptum inuenitur *dicere*. Et ideo requirunt quae sit huiusmodi ratio, quae infinitiuum modum tam mobiliter conuertat et per omne uerbum circumferat. Quibus rationem a maioribus nobis traditam ac perceptam reddemus, quia infinitiuus modus secundum soloecismum pro omni modo accipiatur.

Et ut hoc tam tibi quam omnibus palam fiat, inuenta passim proferamus exempla. Catonius quidam Africanus in epistola ad Romanos de pace missa, cum inquit "pacem facere, uestra sequimini commoda," hoc est dicere "cum facitis." Virgilius quoque Assianus in illo opere, quod quinque uoluminibus de statu regali, greco licet sermone, scripsit et a Galirio nostri temporis grammatico uersum est in latinum, sic inchogauit dicens: "Reges antiquitus secundum mores sibi solitos legittimis populos deorum statibus regebant; quos si nunc quoque istius temporis reges imitati fuerint, bene et conpetenter *regnare*." Hic *regnare* posuit pro *regnabunt*.

Sed forsan quis hoc inprobans dicat latinum interpretem propter inscientiam greci sermonis tali modorum transmotatione ussum fuisse. Non autem hoc contendat: nam etsi in grecis dictionibus infinitiuus modus pro qualibet alia statui non debeat, certe apud Latinos licet secundum uitiosam consuetudinem sepissime certum est inueniri. Denique et Galbungus, quem nulla ratio sciendae conponendaeque latinitatis potuit praeterire, in claro Romanorum laudis imperatorum militumque libro sic non semel (ne non tam de industria, quam obliuiose ponere putaretur) sed quaterna uice infinitiuum pro aliis posuit modis. In primo quidem libri loco ita dicens: "Clari imperatores laude *esse* digni"; *esse* pro *sunt* posuit. Postea autem "milites" inquit "Romani indefessum habent studium donec semper pro suis *uincere*. Utique excelsa Troiae moenia uertice ne *disperdi* caute timuere." Hoc dicens assignat infinitiuum modum in obtatiui locum recipi debere. Post item aliquanta: "O sodales Romani ciuesque" (imperatiuo modo) "*consulere*."

De impersonali modo una utrobique quaestio uentilatur, Terrentii quidem partibus obstinate contendentibus inpersonale uerbum ab omni uerbo significatorio, id est tam actiuo quam deponenti, tam neutrali quam communi, nasci indubitali assertione solere excepto passiuo. Nam quod ab actiuo tertiae personae uerbi passiui similitudine diriuatur, passiuum iterum non repetit, praesertim cum passiuum uerbum absque nominatiuo cassu asseri non ualeat: Galbungi autem auditoribus nonnisi ab actiuo et neutrali uerbo inpersonalem modum procidere posse. Quibus et ego facile assentirer, nisi Terrentii partes mile nobis exempla prodidissent, quibus sententiam suam affirmabilem fecerint. Pauca proferemus in medium. Namque Atticorum praeceptorem ferunt dixisse: "*criminatur*" inquit "ab omnibus, quia nos pecuniae in amicorum praesidia profligandae dura ditione pepercimus." Et iterum Donati senis exemplum proferunt dicentis: "*gaudetur* et *gloriatur* nostris in urbibus rege de exilio redeunte." Sed quisquam forsitan cum haec audierit, praesumat dicere, quia magis actiua et neutralia uerba esse eadem possint, ex quibus haec impersonalia ueniunt quam communia deponentia, id est *gaudeo* uel *glorio*. Quod etsi ego alicubi inuenire potuerim, tamen quia non est usitatum, affirmare non possum.

De optatiuo quoque modo famosis et uentilabilis quaestio nascitur, utrum namque in declinatione tres tantum temporum efficientias ostendit. Ita etiam ratio continuat, utrum secundum eorum intellegentiam praesens tempus et praeteritum inperfectum modus non recipiat, an potius duo tempora sub una declinatione uel propter latini status breuitatem uel etiam ut audentius dicam, propter angustiam per duos ordines contineantur, ut cum dicimus *utinam rogarem* et ad utrumque tempus id est et praesens et praeteritum inperfectum, pertineat. Item cum dicimus *utinam rogassem* ad duo excurrentia tempora coniugatur: quod et ego in epitomarum opere ita esse sentiendum scribsisse me arbitror. Ceterum de coniunctatiuo modo, quia nulla ambiguitas est, nihil tractandum puto. Propter quod etiam indicatiuum modum in eundem praedictum, id est coniunctatiuum, redigendum ac recipiendum nonnulli ueterum putarunt; quibus nec ego rennuere possum. Quoties ergo indicatiuus modus sententiae caput non facit, simplicem coniunctionem faciat necesse est. Simplicem autem ideo dicimus, quia non tam doctis, quam simplicibus ac prosaticis exordium sumpsit haec scribendi consuetudo. Ceterum apud peritos quosque Latinorum omne uerbum quod non ad dicturae caput pertineret, coniunctiuo semper modo ponebatur.

Nunc de subfiguratione breuiarius quidam sermo dicendus est. Primum ergo requirendum est quare conpositio uerbo accidat? Ob tres ut opinor causas, prima est quarum propter sensuum expletionem uel inmotationem: secunda propter metri compositionem: tertia est propter loquelae ipsius decorem conponendum. Primam causam diximus esse, qua per figuras conpositas sensus uel explentur uel inmotentur. Explentur quidem, cum per hanc figurarum assumptionem perfectiores et pleniores redduntur sententiae, uelut si dicamus *dico perdico*, *doceo perdoceo*, *facio perficio*. *Dico* enim et *doceo* et *facio* etiam ab incipiendo possunt intellegi: cum autem docendi aut dicendi operisue faciendi finis aduenerit, tunc *per* conpositio addici potest. Motantur uero sensus per has subfigurationes duplicem ob causam, uel propter distructionem uel propter aedificationem. Distruuntur quidem cum dicas *dissipo* uel *discredo*; illud ad sepis distructionem; hoc ad incredulitatem respicit. Aedificantur autem cum dicis *consipo* et *concredo*; quod enim illic distruxisti, hic reedificas. Conponuntur etiam uerba propter metrorum ut diximus conpositionem, sicut in uersu quodam Graeci oratoris legimus hoc modo dicentis: "Bella Gallorum toto *con*cessent in orbe." Hic enim *con* nihil ad sensum addidit, propter quod uersum tantum expleuit. Haec de figuris dixisse sufficiat, praesertim cum in epitomarum praedicto opere diligentius de figuris quaedam dixerimus.

Nunc ad annumerationem ueniamus. Multi putant simplicium scriptorum hanc annumerationem uerborum eandem esse quam et numerum uerbo inter septem usitatas species accidentem, sed nos hunc intellectum firmissime distruimus, quia numerus simplex dualis est, singularis dumtaxat et pluralis, annumeratio autem usque ad duouienti species peruenit: quod factum ita nostri intellegunt, quia in prima Hebreorum lingua idem elementorum uoluminumque numerus editus est: ob quam causam etiam philosophi antiqui uerbum ex duouienti speciebus in unum ordinati sunt. Et ut hoc tibi manifestius reddatur, singulas annumera species. Habes ecce in primis qualitatem uerbi per modos et formas X species habentem. Modi siquidem sex habentur et formae quattuor. Habes ternam coniugationem quinamque significationem. Hic octo species concluduntur. Per duplicem autem figuram et dualem numerum haec summa suprascripti consumatur.

Uerum quare tempus quod ternum est et persona quae aeque terna esse animaduertitur, ex hoc excipiatur numero, forte requiratur. Sciendum proinde est istoicorum hunc esse morem, ut cum typum aliquem uel numerum praetendere uoluerunt, non tam totam summae plenitudinem, quam quod ad typum pertineat propositum annumerent. Quorum unus qui erant, ut rebantur, praecipuus Chromas nomine ad nos usque peruentans quattuor tantum uocales literas numerandas esse censebat. Cuius rei rationem cum ab eo Aeneas meus perquireret, tranquillo reddidit effamine: "Scimus" inquit "et nos quidem quinque esse litteras, quae uocales dicuntur, nostrorum tamen ueterum parentum mos antiquaris erat, ut nullum numerum absque typo mensurarent. Unde quia quinquenum supputatione stoica numerum nullus cardinalis praecesserit typus, quattuor tantum uocales litteras subtracta *u* principaliter summauerunt. Uel certe ob hoc quidam *u* literam inter uocales non receptarunt, quia non tam uocalem ueteres quam ambiguam appellari debere credebant, quia aliquoties pro uocali, aliquoties pro muta accipitur." Sed hoc silentio praetermittamus.

Illa autem ratio, ob quam quattuor uocales literas quasi praeiudicatoria auctoritate annumerabant, haec est, quod iste intuebilis mundus quattuor constat elimentis, terra scilicet igne aqua atque aere. Quod Plastus elegantissimo carmine disseruit dicens:

> *Limo solubili,*
> *lympha meabili,*
> *igne ardibili,*
> *aura mutabili,*
> *mundus uisibilis*
> *sumptus initiis,*
> *cuius terribilis*
> *pendit fristities.*

Secundum hanc itaque rationem, quam praedictus Chromas intulerit, in hac quoque annumeratione nostra, qua uerbum totum annumeramus, tempus et personam excipimus, ne si hiis acceptis octo et uienti species, ut est necesse, fuerint repertae, numerus typo uacet. Quamquam si tempus in quinque species diuidatur, adiunctis tribus personis octo species inueniantur; quas cum uienti duabus adiunxerimus, iuxta lunarem rationem XXX faciemus.

Nunc de inmotatione pauca nobis edicenda sunt; quae inusitata quidem est, sed hiis qui nouis adinuentionibus dilatantur utilis ac necessaria esse uidetur. Inmotantur autem uerba simpliciter per literas, per sonos, per sensus, per figuras, per tempora. Inmotantur quidem per literas secundum duas efficientias, hoc est siue per uitium dedecorosum, siue per necessitatem consuetudinariam. Per uitium quoque decorosum, cum in uersu Horatii legerimus *aggo* pro *ago*. Hiic adiectio *g* sequentis uitiosa est. Sed cum agitur laetitia uel festiuitas, sic consuerunt dicere *aggo*. Sic enim in praedicto uersu habet "Laetaque *aggunt* in moenibus festa." Ornatius enim et firmatius rentur, si quandam conponderationem linguae per syllabas faciunt. Unde et idem poeta commodius ratus est addere *g* in priori syllaba, quam semigrauato literarum numero unam contra quattuor ponderare. Hac de causa in plerisque literae duplicantur consonantes, ut *cellum* pro *celum* et *uellim* pro *uelim* et *ollim* pro *olim*.

Inmotantur autem, ut diximus, per necessitatem consuetudinariam, cum in usu habeamus scribere *sperno* et *cerno*; cum apud ueteres Romanae eloquentiae doctores, et eos praecipue quos probabilitas suarum claros apud omnes efficeret doctrinarum, *spero* et *cero* poni debere sensere, refutantes *r* et *n* absque ullius uocalis interiectione scribi pariter posse. Sed quia *cero* et *spero* alium habent effectum (nam *spero* ex *spe* nomen accepit, et *cero* hunc sensum habet cum quis a cera conponit) idcirco *n* necessarie addita est ad spretionem et ad certam uisionem.

Inmotantur etiam per sonos, quia duo quaelibet uerba hisdem literis et syllabis scribuntur, sed non eundem habent effectum ut *lego lego*; quae nisi sono discreta fuerint, confusibiliter diligentur, propterea *lego* ex lectione in prima syllaba acuetur. Nam *lego* ex legatione in eadem syllaba corripietur. Motantur etiam per sensus nec sono nec syllaba nec litera distantia ut *credo credo*. Nam *credo* de credulitate dicitur, quod omnibus clarum atque propatulum est. Est etiam *credo* iuris iurandi, cuius exempla (quia fortasis aliis inusitatum est) proferemus. Virgilius Troianae scolae doctor contra Romanos scribens eosque falsitatis esse arguens, ita infiuit: "O Romani, cur uestrae inmemores ueritatis, quae *credidistis*, transgredi uoluistis?" Hoc est dicere "quae iurastis." Cato quoque "Si quis" ait "*discredat*, merito dampnetur." Hoc est "periuret." Sic etiam *lucror* duplicem sensum habet, pecunias scilicet acquirendi, periculum nihilo minus mortemue euadendi. Sic *cohibeo* ad continentiam siue alicuius rei indulgentiam concessionemque pertinebit. Motantur quoque per figuras, quod omnibus apparere legentibus potest: uerumtamen uno hoc probabimus exemplo. Dicimus enim *construo* et *adstruo*; aliud enim aedificandi, aliud adfirmandi. Motantur nihilo minus per tempora, cum in lectionis consuetudine habeamus in usu praesentis tempus pro praeterito perfecto scribere, ut Catonis: "Cum uenissent" inquit "utrique primi *allocuntur* Romani." Hoc est "allocuti sunt." Sed qua ratione istud usurpatum est, paucis perdoctum est, nisi quia multi Latinorum a ueteribus sibi traditum putant praesens tempus ad utrumque pertinere, siue quod id temporis agitur siue quod certissimo tempore quasi praesenti in actu praeteriuit.

Nunc ad indagationem uerbi ueniamus. Indagatio uerbi tribus modis intellegitur: in coniugatione, in declinatione, in metro. In coniugatione quidem per tres literas principales indagatur, quae sunt *a e i*, quibus quasi quadam indagine a secunda persona modi indicatiui omnis coniugatio per singulos modos dinoscitur ut *laudas fulges sepis*. Indagatur autem in declinatione per quinque tempora, quae manifesta sunt: uia quippe uerbi declinandi tempus est. Sepe etiam indagatur in metro per pedes, qui sunt syllabae: crescente etenim syllabarum numero metra uerbi conponuntur in uersus, quod planius in declinatione probabimus.

Affirmatio uno modo secundum nostros, cum duo uerba pro affirmanda sententia uni dictioni praesidunt secundum illud Aeneae dicentis: "Reges Romanos aequa et uera sententia *credimus* et *fidimus*." Sufficeret dici *credimus*, nisi quia sententiam affirmare uoluit. Affirmatur etiam hoc dicendi statu uerbi, cum dicimus "*uenit* inquit uir." Hoc pro affirmatione tantum, ratio enim sic haberet "*uenit* inquiens uir." Sed quia si modum indicatiuum in una dictione duplicatur, putant se fortiorem facere sententiam, idcirco uerbum *inquit* participali modo ponunt, sed tamen cum subponatur prius loquitur: nam praeposterato ordine scribendi sic dicis "*inquit* uenit."

Inchogatio in una tantum uerbi forma habetur, quae forma ob hoc inchogatiua dicitur, quia praeteritum tempus non habeat, ut *calesco*. Quamquam multi Latinorum diffinite affirment nullum uerbi fieri debere, quod praeteritum tempus non habeat. Quibus nec ego rennuerem, cum multa eiusmodi uerba, quae uidentur inchogatiua, praeteritum tempus habere cernuntur, nisi quia perfectae formae uerba prohibent in eorum conuenire sententiam, quae praeteritum tempus sibi rectius uendicent. Sed cum hoc illis obiecerimus, responderunt praeteritum tempus geminae ordinationis uerbis commune esse solere ut *floreo floresco*, et utrique conuenire *florui*. Sed hoc quia scolarum nostrarum auctores numquam in usu habuere, in ambiguo relinquentes doctorum nostrorum sententiam proferemus, quod uerba inchogatiua praeterito semper careant exceptis hiis quae inchogatiuis similia, quia uerba ex quibus nasci debeant non praetendunt se habere: ideo praeteritum tempus habebunt ut *conpisco conpiscui*, *cognosco cognoui*, *erubesco erubui*.

Nunc praelatio suo ordine ponenda est. Quid est autem praelatio, et quomodo sine postlatione intellegetur? Praelatio ergo in modis solis constat, cum modus indicatiuus omnibus supereminet et ordine et uirtute.

Hiis nunc peractis solum quod restat explicemus, declinationem scilicet quae omnibus scolaribus etiam pueris prompta est ac trita. Uerum secundum poetas per metra et non secundum grammaticos per prosam declinandum est. Et ut syllabas crescere uideatur, uerbum monosyllabe secundum promisum in indagatione dilatatum declinemus. Uerbum neutrale monosyllabatim indicatiuo dicto modo *flo flamus*, *flas flatis*, *flabam flabamus*, *flant flate*, *fla fletis*, *flemus flatote*, *flem flato*, *fles flebo*, *flauere flare*. Et ut spatiosius et ad alia uerba reddatur exemplum (quia quae subrelicta sunt de hoc uerbo prosatores quique ac uersidici mensurare ualebunt) etiam ad dissyllabata tendamus, quae sic mensurantur *laudo*, *laudamus*, *laudatis*, *laudas*, *laudabamus*, *lauda*, *laudaui*, *laudasti*, *laudaueramus*, *lauda*, *laudemus*, *laudate*, *laudes*, *laudare*, *laudabimus*, *laudabitis*, *laudatu iri*, *laudans*, *laudantis*, *laudanti*, *laudaueritis*. Scire debemus trissyllabata uerba per hosce uersus non tam facile posse nisi per scissuram pensari. Et ideo quia finis epistolae in proximo est, ad tetrasyllabata transeamus, quae sic declinantur: *intellego*, *intellegis*, *intellegamus*, *intellegit*, *intellegunt*, *intelleguntur*. Scire et annotare debet unusquisque uersidicorum, quod unumquodque fonum pro dubiis longum breuibus in uersu et metro annumeretur. Nunc, sicut promisimus, epistolarem sermonem finiamus.
