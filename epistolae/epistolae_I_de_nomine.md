# VIRGILII MARONIS EPISTOLAE
## I. DE NOMINE

Primam, frater carissime, de arte nominis expositionem, quae prima est, edicturo, tuis petitionibus satisfacere cupienti uidetur mihi per cassus singillatim sermonem primitus esse faciendum. 

**De nominatiuo cassu.** Primus cassus est rectus, nominatiuus uocatur, qui in quibus syllabis finiatur, sciri debet, dicentibus quibusdam in tres tantum syllabas nominatiuum cassum finiri semper debere, quibusdam uero e contrario in sex. Hinc quaestionem contradictorum inquisitio repperiens ad meam paruitatem tua sagacissima, quae in diuinis uoluminibus sat est approbata, uoluit dirigere. Quid igitur facturus sum utrisque existentibus aemulis utroque positus latere amico, inter eorum iurgia placere conpulsus?

Duae scolae sunt in tota Europa, in quibus hae controuersiae maxima feruntur ex parte, scola Terrentii et scola Galbungi. Terrentius asserit tres tantum ut dixi syllabas esse, in quibus nominatiuus cassus finiendus sit excepto comparatiuo gradu, ubi -or syllaba quoties excipitur, tres hae syllabae consuetae sunt -us -a -um per tria genera antiquitus constitutae: amplius his recipi omnino non posse adfirmat. Et econtra Galbungus in sex syllabas nominatiuum cassum finiri debere exhortatur: -us -a -um ut doctus docta doctum, deinde in -es ut facies, deinde in -as ut uoluntas, deinde in -e ut omne. Opinioni nos credere oportet, at non solum huic opinioni credimus, uerum etiam in has easdem syllabas multa genera exeant, sicut in -us duo genera, masculinum et neutrum ut mancus et impus. Sed graeca nomina omnem generum syllabarum regulam corruperunt.

Multi de nominatiuo casu multa scripsere; sed hoc inter cetera maxime requisisti, cur masculinum et femininum et neutrum dicendi in usu habemus. Quidam simpliciter dixerunt, quod masculinum hoc esse debuit, quod secundum habitudinem corporis ostenderetur et ita femininum ut uir et mulier, taurus et uacca, aries et ouis, canis et cata et cetera animalia. Omnes autem res materiales ut lapides et arbores et siqua sunt similia, neutralia dici debere censuerunt. Inde dicebant "hic uir et haec mulier et hoc lapis et hoc arbor et hoc cera et hoc panis et hoc domus et hoc manus." Moneo itaque te, o frater carissime, ut quamuis non hac nunc consuetudine scribendi utamur, tamen quia hoc aput ueteres pro recto habeatur, siquid forte huiusmodi scriptum repperieris, licet non ad indubitatam auctoritatem refferendum putes, tamen quod a ueteribus usurpatum est, reprehendere omnino non debes. Uerumtamen haec tria genera propter discretionem quandam a gnaris et prudentibus philosophiae artificibus apposita sunt, ut sub his nominibus generum discretus quidam ordo dictorum sententiarumque describi facilius possit.

Sed quia de nominatiuo cassu dicere disposuimus, quaestio nobis ingeritur, cur uni nomini nominatiuus singularis cassus repperiatur duplex, cum per omnes cassus una eademque sit declinatio ut dicimus sepes sepis et seps sepis, Cebes Cebitis et Chebs Chebitis, item preces precis, prex precis, sedes sedis et ses sedis et cetera. Hoc maxime propter metrorum necessitatem pedumque mensurandorum ac temporum positionem accipitur. Hoc tamen sciendum, quod quoties dicatur sepes, lapidum ostendatur materia, cum autem scribatur seps, lignorum semper erit. Sic cum dicis preces, inpudica et procax erit et malae rei maxime postulatio, at prex ad bonam semper partem dirigetur. Sed sedes cum dicatur, simplicis et qualiscumque loci est, cui quis insedeat, ast ses alterius conpositionis altiorisque loci ad sedendum parati, quod graece dicitur thronus: unde et qui in eo sedet thors, hoc est rex, nominatur.

Sunt tamen quaedam nomina quae duas per omnia declinationes habere noscuntur ut laetitia laetamen, uocatio uocamen, praesagium praesagimen, fundamentum fundamen, monimentum monimen, calciamentum calciamen, examentum examen, stramentum stramen, firmamentum firmamen, species specimen et cetera. Immo hoc addimus quod tres uel quattuor declinationes plerisque nominibus eueniant sicut est laetitia, laetities, laetamen. Sed quaedam eorum discretionem habent, quaedam uero propter solam inuentionem scribi dicuntur; quod tamen a plerisque doctorum fieri omnino posse negatur, adfirmantium nullum penitus nomen aut uerbum aut aliquam orationis partem immo nullam pene syllabam aut literam scribi non ratione plenam uel quadam sui proprietate potuisse. Nos denique cum dicimus laetitiam iocunditatem animi significamus stabilem et quodammodo perennem, et laetitiem si dicamus, subitam esse intellegimus, et laetamen gratiam cuiusdam additae gratulationis indicamus.

Est etiam uesper, uespere, uesperum, uespera. Hic cassus nominatiuus quadruplex est; cuius differentia hoc erit, quod uesper quidem dicitur quotiescumque sol nubibus aut luna ferruginibus quacumque diei aut noctis hora obtegatur, et hoc neutrum ut uesper uesperis uesper uespere. At nominatiuo uespere uocatur ab hora nona sole discessum incohante; sed hoc nomen declinationem nullam habet. Uesperum autem est cum sole occidente dies deficit, et sic declinatur uesperum uesperi uespero uesperum uespero. Uespera est, cum lucis oriente aurora nox finiatur: etenim sicut dies noctis successu uesperum, sic et nox diei exortu uesperam habet, et sic declinatur uespera uesperae uesperam uespera. Cauendum est tamen, ne aut uesper aut uesperum aut uespera pluralem numerum habere putentur. Unde miror quomodo quidam procacissime ausus sit dicere uesperes; et non solum pluralem numerum contra omnem ordinem rationemque confusibiliter adsumpsit, uerum etiam genus ipsum corrupit pro neutrali masculinum ponens. Sed huiusmodi uiri nomen, quia nobilis est et satis clarus et multis forte eius displiceat infamia, manifeste prodere nolo, praesertim cum hoc confessus sit non solum audaciter sed et temerarie se dixisse et faciem suam in sinum meum porrexerit. Sed de hoc uiro satis sit dictum. 

Ceterum in nominatiuo cassu scribendo multi superflue et corrupte uel addunt multa uel minuunt, ut est brachium, cum hic h scribi non debet. Multi etiam dicunt fillius pro eo quod sit filius: sicut Maceronto graecus discipulus, monens nondum integrum discipulos, immo monere audens et ut rectius dicam corrumpens "fillius" inquit "meus es tu." Et miror unde l addidit in nominatiuo cassu singulari, cum in plurali numero sicut decet scripserit "moneo uos, filii mei." Dicunt etenim cerus pro ceruus; et sic tamen declinant cerui ceruo et cetera; et tamen peregrinum tamque barbarum est, ut unde allatum est, intellegi non possit.

**Nunc de genetiuo cassu.** Omnis genetiuus cassus in -i literam terminatus, dubius est, aut enim longus aut breuis est: longus qui in -i duplicem desinit ut bracii, filii, gobii, breuis qui in unam terminatur -i ut docti, stili, domi, licet nonnulli aestiment hunc cassum quotiescumque in -i terminatur, debere longum fieri; nos naturam syllabarum et temporum in hoc opere non discernimus, sed simpliciter disserimus quomodo cassus ipsi ponendi sunt. Non enim quia genetiuus cassus produci dicitur, idcirco per longitudinem temporum etiam foni extensionem, nisi ubi uel -i duplicata fuerit uel -e inspirata, faciet. Nam genetiuus in -ae diphthongon finitus producit quidem naturas, sed nisi -e duplicetur, sonum non extendit. Omnis genetiuus cassus, in -is aut in -us finitus, breuiare semper debet; licet nonnulli putent omnem procliuem cassum genetiuum non habere, sed in hoc cassu defectiuum, ut dicatur nominatiuo haec manus, datiuo huic manu, ita tamen ut genetiuum pluralem non ammittant.

Requisisti etiam cur in Galbungi scola -i addi solet in genetiuo cassu doctii cum in nominatiuo sit doctus. Haec causa fuit. Mitterius quidam Spaniensis uir, cui ut uati credidimus, hic ut libuisset in uersibus utrumque licere indubitabili affirmatione testabatur ut doctus doctius, sanctus sanctius, uerus uerius, perfectus perfectius, et ita in genetiuo doctii, sanctii, uerii, perfectii. Hic ergo senex (et ualde senex) ad meam noctu uenit domum; quem cum gratantissime suscepissem, ait ad me "o fili, interroga me si quid cordi est, et ego boni uice hospitii refectabo te." Et ego ad eum aio "habeo quod te interrogem: sunt quaedam consimilia quae discerni a me non possunt, quae alii nomina alii pronomina alii aduerbia et cetera, quae tu ipse et propone et absolue, quia ego et interrogare non arripio."

Tum ille uelut quodam spiritu afflatus prophetari inquit: "scio, fili mi, quae sit cordis tui quaestio. Sunt etenim nomina, quae et aduerbia hisdem litteris esse manifestum est, ut una una, tria tria. Haec ergo discretio erit, ut quando nomen sit, prima syllaba producatur, nouissima corripiatur; quando uero aduerbium prima syllaba correpta nouissima producatur. Sunt etiam pronomina et aduerbia, quae litteris hisdem esse dicuntur, nisi sono discrepauerint, ut hic hic. Sed si emendatius et melius scribere uis, aduerbium per duo -i caraxabis, ut hiic. Sunt etiam quae uerbis similia pronomina, ut ego ego, is is, quis quis, tui tui, tibi tibi. Sed si uerbum sit ego, prima syllaba producetur, ut ego, quod est uiuo."

Sed hoc indagandum inter haec tria uerba similia quali discrimine discernenda sint ago, ego, egeo. Cum ergo scribis ago, in praeterito tempore aegi cum aspiratione diphthongi scribito, ego autem diphthongo careat et sic declinatur ego egis, et praeterito tempore egi breuiatum: sed syllabam nouissimam extenderis, omni errore carebis, sicut si in praedicto aegi primam syllabam produxeris, rectissime facis, praesertim cum diphthongum habeat. Cum scribas is uerbum, semper produces ut eo is, sicut a queo quis. At cum scribas pronomina literis is eius, quis cuius, has monosyllabas semper corripito. Et cum scribis tui pronominaliter, priorem syllabam producere debes tui; cum autem imperatiuo modo actiui uerbi scripseris tui, sequentem syllabam producta est. Est autem hoc uerbum tuo, tuis, tuit; et est sensus clare aspicio. At si de tutella dixeris tueor, tueris, secundae coniugationis erit deponens uerbum. Sic tibi, si scribis datiuo cassu pronominis finiti posteriorem syllabam tibi, si uero imperatiuo modo actiui illius uerbi scripseris, quod est tibio, priorem syllabam acuere debes. Tibio enim hunc sensum habet citharizo: tibia enim quoddam cantandi genus est.

Est etiam uerbum et aduerbium hisdem literis caraxari solita ut esto esto: nam esto neutralis uerbi imperatiuo modo tempore futuro est, cuius syllaba prior acui debet. Si uero aduerbium fuerit esto, prima syllaba correpta posterior necessario acuetur. Est autem sensus huius aduerbii esto hoc est recte secundum illud Galbungi "esto" inquit "uiuunt, quia mundi flaccida luxuriamina contempnunt," hoc est recte uiuunt. Est etiam esto, quod pro forsitan accipi solet: "pro aetherio iuuante esto Romani uincere postero ualeant tempore," hoc est esto pro forsitan posuit. 

Sua sua sua nomen et pronomen et uerbum. Nomen sua est femininum hoc est domus, in qua scolastici uiri sua apte ac suauiter scripta uel dicta conponunt. Est etiam uerbum sua primae coniugationis actiuum, hoc est suade secundum illud Ciceronis "suate" inquit "uiri fratres, ut paci sint Romanae." Hic Cicero inuentuosissimus est in omni arte, ut in prouerbium ueniret aput omnes philosophiae auctores: non legit qui non legit Ciceronem. Sua ergo pronominis circumflexe utraque uocali producta: at nominis sua breuis utraque uocali fiat, ita ut media u per duarum uocalium synalipham non modo corripiatur, uerum etiam pene extinguatur. Sic de suo sentiendum est. Sed quia cum de genetiuo cassu dicere coeperimus, alio cursu et quasi in aliam regionem noster hic sermo deuenit, ut aut sententia sententiam inpedire uideretur, idcirco de genetiuo cassu pene satis sit dictum, ne longa dictio modum uoluminis excidat.

**Uerum de genetiuo plurali pauca dicamus.** Omnis cassus genetiuus in -ium terminatus syllabam multas regulas multasque causas habet. Enimuero praeter originalem illam quam trito omnes sermone et oratione locuntur, id est cum ablatiuus cassus singularis in -i finit, sic ex aliis ergis genetiuus in -ium plurali finiri solet, cum uel in duas semiuocales nominatiuus fuerit terminatus, quae sunt -ns et -rs, et ablatiuus cassus in -e desinuerit ut mons, ars, sors, mors, prudens, sapiens, ingens; et ablatiuo monte, arte, sorte, morte, prudente, sapiente, ingente. Non ergo debet dici ablatiuo ab hac arti uel monti, licet et hoc quidam corruptissime dixerint. Et genetiuo plurali sic dicendum: montium, artium, partium, mortium, prudentium, sapientium, ingentium. Tertia autem additur regula, ob quam ablatiuus cassus in -e et genetiuus cassus in -ium finiatur, cum generis feminini nomen in -e correptam ablatiuo cassu desinuerit, ut ab hac clade, ab hac ciuitate, ab hac uirtute, ab hac urbe, ab hac fame, ab hac mole, ab hac quiete, et genetiuum pluralem in -ium mittunt ut cladium, ciuitatium, uirtutium, urbium, famium, molium, quietium. Haec de genetiuo.

**Nunc datiuus cassus quid ostendat,** ex eorum sequendum est regulis et uerbis, qui de singulis artium rationibus lege et adsidue sicut didicerunt ita et tradiderunt: datiuus inquiunt cassus uernaculatim uerbum neutrale demonstrat. Sed tamen non per omnia uerba nec cassus haec regula seruanda est, si specialibus inuentibus, consuetudinibus rationibusque seruit, acsi dicas placeo tibi, displiceo tibi, gaudeo tibi et similia. Datiuus cassus in -i semper acui debet, excepto illo cassu qui quattuor syllabis numeratur, ita dumtaxat ut in nominatiuo tres syllabae sint positae ut potestas, ciuitas, pietas, claritas. Si autem dissyllabatus fuerit nominatiuus cassus singularis, et utraque syllaba breuis fuerit, datiuus cassus posteriori acuetur syllaba ut igni, pani, naui. Si uero syllaba nominatiui cassus prior acuta fuerit, datiui cassus posterior corripietur ut cladi, fami. Si uero nominatiuus cassus monosyllabae fuerit illius dumtaxat quae natura longa fuerit, illius prima syllaba in omni cassu acuenda est et reliquae syllabae corripiantur.

**De datiuo autem plurali et ablatiuo multi diuersa sensere,** maxime cum in -is syllabam terminatus fuerit. Etenim ueteres nostri nos ita docuerunt, ut nullus ablatiuus cassus in -is syllabam terminatus produceretur excepto cum per duo -i scriptus esset ut radiis, copiis, gaudiis, brachiis, gladiis, gobiis et ceteris: at scolis, stolis, globis, modis, uerbis, donis, populis et ceteris; omnia huiusmodi uerba ablatiuo corripi semper debere censebant. Ceterum nouis scolis superuenientibus alia sententia superuenit. Dicunt enim nostri, quod omnis datiuus et ablatiuus cassus pluralis in -is syllabam terminatus longus semper natura sit. Quid ergo facturi sumus et quid ponemus discriminis inter illum ablatiuum pluralem, qui per duo -i necessario productus est, et eum quem natura longa esse metrici affirmant? Hanc regulam ponamus, ut omnis datiuus et ablatiuus cassus pluralis, qui in -is syllabam terminatur, si in nominatiuo cassu ante nouissimam syllabam -i producta fuerit ut filius, gladius, gobius, filia, gloria, sapientia, ablatiuus cassus uel datiuus pluralis duo -i semper habeat et producte dicatur filiis, gladiis, gobiis, sapientiis, gloriis, brachiis, gaudiis, colludiis. Si uero nominatiuus cassus -i ante nouissimam syllabam non habuerit et ablatiuus cassus uel datiuus in -is fuerit terminatus, non duobus -i, sed uirgula tantum aut solo sono accentuque producemus hos plurales cassus hoc modo, ut bracis, globis, caluis, machiris, machinis, donis, tabernaculis et cetera.

**Nunc de accusatiuo cassu.** Uidetur mihi accusatiuus cassus inter ceteros aliquid habere cuiusdam praelatiuae firmitatis, sicut et inter ceteras uerborum significationes actiuum uerbum: unde et nonnulli ueterum accusatiuum cassum uerbo actiuo nonnisi de genere masculino sumi omnino debere statuebant. Cuius quaestionis solutio haec erit. Genus masculinum dicitur omne quod firmum est: unde et fortes feminae dicuntur uiragines. Unde et Rithea Nini regis uxor suis clientibus dicebat "nolite me dicere feminam quia uir sum." Hoc autem dicimus ut sciamus quid sit accusatiuum de genere masculino. Hic accusatiuus cassus est, qui non graecus sed latinus, non dubius sed fortis et stabilis: etenim graecus accusatiuus tam incertus est et tam obscurus, ut utrum sit accusatiuus an alius, nonnisi per uerbum agens facile possit agnosci: unde et multi nostrorum pro explanandis cassuum declinationibus latinam regulam in Graecis extorquere uoluerint. Regula autem accusatiui cassus latini haec erit, ut quotiescumque in -m fuerit terminatus (propter illum accusatiuum quem saepe et trito diximus sermone, id est illius nominis quod productum -e habuerit et monosyllabe sit ut spes spei spei spem, res rei rei rem et cetera) exceptis inquam his necessario breuietur, at in -os finitus, excepto si -i ante habuerit, producatur.

Sed quia tam multi non modo de accusatiuo cassu, sed de omnibus cassibus in metrorum demensione tractarunt, ego ad finem huiusce tendens epistolae, quaestionem quam nonnulli non facilem praeterierint, ut difficilem atque obscuram euentilare utcumque conabor. Miror ergo quomodo caelum nunc in scolis Latinorum neutraliter singulari numero declinetur et in plurali masculino, cum hoc ueteres nec habuerint in usu nec omnino audierint. Nulla enim ratione defendi potest, quod sola tantum consuetudine obtentum est, sed hic mos modo in toto pene terrarum orbe ualet, ut relictis rationibus ueritatis sola consuetudo pro uero teneatur. Sed ne longum facies sermonis fundamentum, caelum aput ueteres neutraliter nubium globum significat, qui solem lunam stellasque celare solet, et habet in plurali numero caela Sufphonia Hebreo scribente "tenebrosa caelant caela caeli claraque consurgunt sidera." Caeli autem summi habebunt in singulari nominatiuo caelus masculino genere; sicut et noster Cicero canit "caelus ille eleuatus uisu carnalium caret." Qui caelus, quia a celsitudine deriuatur, aspiratione dignus erit: at celum quod de celando dicitur, diphthongicam habere non poterit dignitatem. Omne ergo nomen uno semper genere potietur et numquam in aliud ex alio transibit. Denique et in hoc errant, quod sibilus sibila, tartarus tartara dici duplici et ut ita dicam dubio posse genere nostrorum plurimi arbitrantur. Nam sibilus aeris erit uel serpentis uel foliorum, et habet in plurali numero sibili sibilorum, et reliquos omnes cassus. At sibilum neutraliter hominis dicendum est, quod trifario solummodo cassu contentum est ut sibila sibila sibila, reliquis numquam in usu habitis. Sic etiam cum dicitur tartarus, omnis locus generaliter fragosus ac difficilis aditu, masculino genere pluraliter dicentur tartari, et reliqui solito more cassus: tartarum autem neutrale, quod solius inferni est, in plurali numero habet tartara tartara tartara reliquis nondum receptis. Sed hoc fine cludenda epistola est.
