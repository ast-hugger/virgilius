# VIRGILII MARONIS EPISTOLAE
## II. DE PRONOMINE

Nisi forsitan nostrum opus claudicare putaretur, si non etiam pronomini sua epistola fuisset reddita, et tibi desiderii tui aliqua portio subtrahi uideretur, uelim quidem de pronomine magis conticiscere quam aliquid dicere, praesertim cum tam multi de hac orationis parte multa et clara uel opuscula propria uel ceterorum operum loca haec eadem occupata descripserint, sed et ego ipse in epitomis ter quinis numero proprium pronomini indixerim opusculum. Uerumtamen ne in illud Glengi incedam, quod cuidam conflictum fugienti dicere fidenter ausus est "gurgo" inquit "fugax fambulo dignus est," pauca tibi tui negotii necessaria de pronomine profabulor.

Primum in ordine pronomen finitum est *ego*, de quo tam multi innumeras uentilabant quaestiones, inscrutantes quomodo et qua ratione tam desimilibus literis idem pronomen conpositum sit, ut dicatur *ego mei*, quod pleri iurgium ita docte sedare uolebant, ut adfirmarent *ego* inter monoptota debere semper adscribi, ut in omni numero genere et cassu *ego* singulariter diceretur. Terrentius *ego* inter defectiua credidit iudicandum, ut scilicet excepto solo nominatiuo nullum cassum haberet. Utrique tamen concordi hortamine definitoque edicto dicebant pro *ego* *mius* accipiendum esse et sic declinandum: *mius mei* uel *mis mihi me* o *a me*. Quibus Galbungi auditores e diuerso resistentes dicebant: "Si ita est, cur non etiam plurali numero litterarum seruatur ordo? Sed sic declinatur *nos nostrum*?" Alioquin multa admodum sunt, quae cum literarum ordinem non seruent, sensu tamen sententiaque conuenientia esse non dubitantur. Simili ergo modo defendendum est hoc pronomen rite ut sit declinandum, sicut plurimi reciperunt *ego mei* et pluraliter *nos nostrum*.

Quam quaestionem cum ad meum Aeneam rettulissem, ac diutina diei gande de hac eadem multa uoluerimus, ad extremum ita intulit, quod secundum Galbungi suorumque sententiam *mius mei mihi* rectissime scribitur. Uerum *ego* sicut *nequam* et cetera declinamenta per omnes cassus unam tantum habere declinationem multa auctorum lectione indubitabilium credere conpellimur, Seruilio scribente: "*agrum ego rapuerunt*," hoc est dicere "mei agrum rapuerunt." Et iterum Galbungus quidam ueteranus in Indiae partibus constitutus, in clausula cuiusdam sui operis sic fatur: "*num ego debitam, fili, fraudabis mercedem?*" *Ego* pro *mihi* posuit. Virgilius quoque Assianus in quarto dispositionum in genesin hominis libro sic infit: "*quis ego condidit, ut sic essem?*" Hoc dicit: "quis me condidit?" Sarbon quoque pater Glengi in Rigadis reginae cantico: "*digna ab ego laudari carmento mirabili*," hoc est "a me."

Et ne pluralem *quis ego* habere uideatur negare, exempla passim inuenta ponemus. Latomius condiscens meus in quodam quereloso carmine sic fatus est: "*ego quid simus acturi, quibus agri sunt direpti?*" *Ego* hic pro *nos* positum est. Fassica quoque femina tam sapiens et tam scolastica, ut nomen eius usque in diem quo orbis erit certe sine dubiis celebretur, hoc inter cetera usa est exemplo: "*patres ego tradiderunt omnia quibus utimur peritiae instrumenta*"; hoc dicere mihi uidetur "nobis tradiderunt patres." Sarricius quoque Ciceronis pater: "*quid*" inquit "*ego uita carpitur?*" Hoc est dicere "nostrum" uel "nostri uita." Sed de his satis ista sufficiant, nam et de ceteris eadem possunt intellegi.

Uerum Galbungus et Terrentius quattuordecim diebus totidemque noctibus in contentione mansisse refferuntur tali, ut si *ego* uocatiuum cassum haberet aut non haberet, ex omnibus doctorum ueterum traditionibus approbarent. Terrentius rennuebat uocatiuum cassum *ego* habere, qui cassus uocatiuus secundae semper personae adiungi debet, *ego* autem ad primam personam semper pertinebit. Galbungus etiam huic pronomini uocatiuum cassum accidere posse adfirmauit, in eo praecipue loco, ubi sub interrogationis modo uerbum primae personae haberetur, ut si dicas "*o egone recte feci uel dixi?*" Sed hic uocatiuus id est *ego* absque *o* et *ne* adiumento circumpositorum exstare non potest.

Haec cum ad Aeneam quaestio me internuntio refferretur, ita eam uerissime euentilauit, ut quia *ego* primae personae nomen est, et uerbum primae personae imperatiuum modum non habet, cui accusatiuus cassus semper annectitur, tunc tantummodo hoc pronomen uocatiuum cassum retineret, cum sub interrogationis modo diceretur "*o egone recte feci uel locutus sum?*" Plurali tamen numero uocatiuum cassum inueniri, in dubium nulli uel contendentium parti uenire potest, ut *nos* o *a nobis*, praesertim cum imperatiuus modus etiam primae personae plurali numero flecti soleat. Cum enim dicis "*nos dicamus*," *nos* hoc loco uocatiuus cassus esse potest, licet et nominatiuus esse non negetur. Sed de hoc pronomine satis sit dictum.

Hoc tamen pronomen conpositiones duas recipit, uel cum ipsum illum duplicatur ut *egoego*, uel cum *met* syllabam recipiet ut *egomet*: sic *tutu*, *tumet*, *sese*, *semet*. Est et quaedam quaestio in pronominibus difficilis et solutionem satis indiga: nam cum dicimus *meus tuus suus* et in plurali numero *noster uester*, quaeritur quam tertiam personam huc ponere debeamus? Negant quidam tertiam personam in hoc loco sumi penitus oportere. Nonnulli pro quodam solatio scribentium ac legentium tertiam personam illam, quam in singulari numero posueramus, id est *suus*, communem esse diffiniunt, ut dicant sic: *meus tuus suus noster uester suus*, quibus nec credere nec omnino discredere licenter audemus, maxime cum nullam rationem hoc loco inueniant, qua seruant tertiam personam nec iterum resumi inreprehensibiliter posse uel debere.

Est pronomen, de quo dubitatio magna habetur, utrum finitum an infinitum sit ut *iste*. Nonnulli etenim infinitum esse cum quadam diffensionis suae auctoritate hortantur ut *ego iste*, *tu iste*, *ille iste*; quod tamen in nostris lectionibus non tam prompte nec parate in usu habitum repperimus. Uno etenim tantummodo in loco hoc legi, cum Cato dixerit "*ego iste qui locutus sum*," quod utrum recte an secus posuerit, non est iudicii mei decernere aut definire, cum tam multa sit et copiosa latinitatis totius regio et ut ita dicam pelagus inmensum, ut discerni omnino diuersitates ipsius et nouae adinuentiones et incognitae, ut putantur, a nemine ad liquidum possint.

Sunt qui putant pronomen *alius* genetiuum casum habere, quod putatiue potius quam rationabiliter usurpatum credendum est. Nonnulli enim ita declinandum rentur hoc pronomen: *alius alius ali*. Multi etiam ita declinant: *alius ali alio*. Nonnulli commentabantur *alius alis* siue *alionis*. Sed haec omnia ex nulla certa auctoritate poterunt adprobari: neque enim Ciceronis, Donis, Catonis, Uirgili Assiani aut illius Troiani aut Galbungi uel Terrenti aut alicuius ceterorum, qui de artibus multa opera fecerunt compte et pulcherrime scripserunt, dicta depromere ad firmandum hunc cassum ualebunt. De hoc ergo pronomine ista sententia seruanda est, quod genetiuum cassum habere non potest.

Sunt pronomina de quibus ambigitur utrum pronomina an aduerbia intellegi debeant ut *eccum ellum*. Sunt pronomina quibus declinatio affectatiua uel commutatiua asseritur ut *cuius cui cuio*. Scio et *cuia cuiae* et *cuium cui*. Sed haec declinatio non ad auctoritatem refferenda est. Est etiam pronomen secundum utrumque numerum per quattuor cassus declinandum, duos scilicet nominatiuos cassus et singularem et pluralem, duos aeque accusatiuos ut *nostras nostrates*, *cuias cuiates*. Sed ut haec eadem ueracia esse exemplis adprobemus, Donatus in quodam carmine ita conposuit dicens:

> *Nostras omnis familia,*
> *nostrates quoque pecora*
> *euadant inminentia*
> *hostilium pericula.*

Gabritius quoque "*nostrates*" inquit "*salutate fratres, quia et nostrates uos undique salutant.*" Terrentius quoque in quarto dispositionum grammaticarum libro tale prohemium edidit: "*Cuias gens et cuiates populi litteris tam prompte dediti sunt quam Tusci, quorum natura fertur ab infantiae annis sapientiae studere soli et nihil aliud amare quam semper philosophare?*"

Sunt pronomina quae prompta et cognita esse uidentur, sed in aliis cassibus deficere putantur ut *solus*, *totus*, *alter alterius*. Sed si quis sese omnibus latinitatis lectionibus intendat, manifeste inueniet omnes cassus horum pronominum rite declinari ut *solus solius soli solum a solo*, et pluraliter *soli solorum solis solos a solis*. Quamquam nonnulli genetiuum cassum pluralis numeri in pronominibus non recipiant *solorum totorum alterorum*, uerumtamen legere me nec raro nec in incertis auctoribus memini hos casus trite et plane declinatos: sicut in Quintiliano legi, qui erat computarius dierum et mensuum et lunae et solis: "*totorum*" inquit "*mensium quibus in sese reciproca successione reuoluitur annus, supputatio perdifficilis est et intellectu egens diligenti.*" Et infra: "*solorum*" inquit "*industriorum uirorum bella quis narrabit?*"

Sunt etiam qui *plures* aestimant in pronominibus accipiendum, quorum opinioni nec multum defidimus nec nimium fauemus. Sed quae incedit quaestionem prout potuerimus explicare temptabimus. Multi *pluribus* singularem numerum negant inueniri posse, sed sic declinari: *plures plurum pluribus*. Requirendum sicque est, si haec pronomina sunt, quare comparationis gradus a multis recipere dicuntur, cum pronomen comparationem habere non potest, maxime cum *pluriores* a quibusdam scribantur, quod comparatiuo gradu dicendum est. Unde manifestum est haec nomina magis adiectiua esse quam pronomina, praesertim cum etiam superlatiuum gradum habere dicantur ut *plurimi*. Sed numerus singularis in hiis nominibus non facile inuenitur, nisi in neutrali genere, dicatur enim *plus*. Praeter quod nominatiuo cassu dictum singularis numeri flexio deficit. Quidam dicunt *plus* ad tria genera pertinere, quod non mihi uidetur esse usitatum.

De pronomine quidem satis fuisse aestimarem, nisi quia plures ex nobis quaestiones uolunt iactare, quid inter *illice*, *istice*, qualiter articulata a pronominibus distant, quare ipsa articula sic uocantur. *Ille*, ut ferunt, famosi intellectus siue in bonam siue in contrariam accipitur partem, sicuti Aeneas rethorum et grammaticorum poetarumque peritissimus doctor, Aeneam Troiae bellatorem laudans "*felix*" inquit "*ille Aeneas qui decies uictor Troia fugit incensa atque in Indiam pergens quinque continuis proelians annis uitam bellando feliciter finiuit.*" In malam etiam partem quod *ille* accipiatur, manifestum est ex ipsis Isceni cuiusdam Affricani sermonibus, quibus uituperat Donatum quendam auarum uirum: "*Quid faciet*" inquit "*ille Donatus auarus in propriis, cupidus in alienis, fur uorax?*" Huic, quod subostendit, licet alio itinere, uolumus edocere inter cupidum et auarum quid intersit; cupidus namque est qui cupit semper augere; auarus autem qui congregata retentans nulli largitur. *Iste* cuiuscumque communis ac uilioris licet habetur personae.

De articulis autem nonnullorum diuersa sententia est; tradunt enim quidam ob id aut articulata iudicari, quia cum ipsis nominibus una flectuntur ut *hic homo*, *huius hominis*. Quod si ita est, eligant utrum omnia pronomina articula uocent, quia in declinatione cuncta nominibus ipsis adherere possunt, an uero nullum ex articulis excepto *hic* in articulum recipiatur, quia cetera possunt semotim declinari, praesertim cum et *hic* separatim sepe auscultemus. Ista sunt *hic is quis qui tu se*, licet *se* nominatiuum cassum careat. Unde et mihi uerius uidetur, quod nostri adserunt, omne pronomen monosyllabe articulum dici, quod maxime Cicero adsentitur. *Articulum* manifeste diminutiuum est de *ante*, unde et multis uidetur tunc *articulum* dici, quando monosyllabe fuerit ut *hic quis is*, et hoc figurae simplicis; cum autem compositum fuerit, pronomen ut *quisque*, *idem*, *hicce*. Haec de articulis.

Pro dolor! Sane et omni miseratione dignum est, quod multi haec articula secundum ordinem corruperunt: nam quae subiunctiua esse debuerunt, praepositiua fecere: et econtrario quae praeponi oportuerat, inlegittime postponuntur. Secundum Gallienum in quadam epistola scribentem: "*sciat hic in sese uindicatum.*" Debuit enim dicere "*hic sciat.*" Rectium quoque prauissime scribens ita affatus est: "*is erat uir ualde bonus et maxime prudens.*" Oportuit eum, si cerebri sui compos fuisset, ita conponere: "*erat is ualde bonus uir.*" Hoc in pronominibus fecere, quod etiam in copulatiuis contrario modo sepe posuerint, quorum ordinem corrumpentes *que* copulatiuam coniunctionem proponentes et ordine postposuerint: sicut quidam Gallus noster quidem babtizatus contra gentes agens "*adorant*" inquit "*quidem solemque lunam,*" cum debuisset dicere "*adorant solem lunamque.*" Terrentius quoque Terrentii filius contraria uice posuit "*uiri mulieres et,*" debuit enim manifeste dicere "*uiri et mulieres.*"

Multa habui huiusmodi quae disserere possim, nisi quia perlongum est omnia perscrutari. Sicut enim quis uiatorum uia proposita gradiens, si alia semita declinare uoluerit, in non paruas itineris sui incurrit moras, praecipue si festinare proposuerit, ita et qui scribendi officio se dedunt, si operis arrepti iter ingressi alia inter scripta properant, multam in opere suo conperendinationem necesse habebunt incidere in tantum, ut multis interiectionibus occupati, quam potissime uiam gradiantur, a nonnullis incipiat ignorari. Unde et lectoribus multis nasci uideam fastidium, dum longis scribendi circuitibus fatigati cepti sensus iter tandem inueniant. Rectissime etenim pedum nomine hominum animi uocantur, qui per campos meditationum sapientiae, siluas quoque difficillimarum quaestionum iter agentes, festinatione semper inmoderata in tantum ut lasescant die noctuque utuntur tanto desiderio accensi, ut sensum, qui latet uel qui differtur, cito inuenire desiderant.

Sunt etiam pronomina, quae nonnullis adiecta esse creduntur ut *talis* legatur et *qualis*; quae primae possitionis nomina pronominibus non accidunt, uel ex eo quod adiectorum nominum modo declinantur ut *talis talis qualis qualis*, quae consuetudo pronominibus accidere non solet; declinandi etenim genetiuus cassus pronominum multorum in *ius* syllabam terminatur et nullius in *is*. Denique qui pronominum artem scribunt, hac dubitatione sermonis fiduciam praepediente genera inquientes pronominum quod sunt eadem fere sicut et nominum, non audent fidenter dicere, genera pronominum eadem quae et nominum, cum a plerisque doctoribus audiant commune duobus pronominum generibus legittime non haberi, hac causa eisdem adstipulante, quod ex iis praedictis nominibus, quae sunt *talis qualis*, aduerbia nasci euidenter soleant ut *taliter qualiter*. Licet enim ex pronominibus aduerbia uenire dicantur ut *meatim tuatim suatim nostratim uestratim*, tamen nisi adiectis nominibus aduerbia in *ter* syllabam latine exire rite posse negantur. Est et aliam causam, qua haec nomina adiecta potius quam pronomina censeantur, quia neutrale nomen in *e* habent ut *tale quale*. De hiis pronominibus uel nominibus talia dicta sint.

Alia sunt pronomina, quae geminata uocantur ut *quis qui*, *quae qua*, *quod quid*: unde et in ablatiuo cassu habemus *a quo* uel *a qui*, *a qua* uel *a qui*, *a quibus* uel *a quis*. Quibusdam tamen uisum est *qui* alia declinatione potiri, ut tribus tamen uicibus flecteretur nominatiuo utriusque numeri et ablatiuo totidem utriusque numeri. Nonnulli contendunt *qui* omni generi quo aptari posse, quippe cum in ablatiuo dicamus *a qui uiro*, *a qui muliere*, *a qui opere*: siue horum sententia stare debet, *qui* per omnem numerum omnemque cassum monoptota quadam declinatione fruetur, ut *qui uir*, *qui uiri*, *qui uiro*, *qui uirum*; *qui mulier*, *qui mulieris* et *qui mulieres*, *qui mulierum*; *qui nomen*, *qui nominis*, *qui nomina*, *qui nominum* et cetera huiusmodi.

Quidam separatim utrumque pronomen flecti conantur et sic habent: *quis*, *quuius*, *quui*, *quem*, *a quo*; *qui*, *quorum*, *quibus*, *quos*, *a quibus*. Alia uice *qui*, *quius*, *quium*, o, *a qui* et in plurali numero duo *ii* ponuntur, ut *quii quium*, *quiis*, *quios*, o, *a quiis*. Sic et *quae*, *cuius*, *cui* (qui duo cassus per *c* propter discretionem harum declinationum non secus ponuntur) *quam*, o, *a qua*: et pluraliter *quae*, *quarum*, *quibus*, *quas*, *a quibus*. Altera uice *qua* et in genetiuo per duo *ee* *quaeae*, *quaeae*, *quaeam*, *a quaea* uel *a qui*, *quaeae*, *quaearum*, *quis*, *quaeas*, *a quiis*: et neutraliter *quod*, *quuius*, *quui*, *quod*, o, *a quo*, *quae*, *quorum*, *quibus*, *quae*, o, *a quibus*. Altera uice *quid*, *quius*, *quii*, *quid*, o, *a qui*: et pluraliter *quaeae*, *quaeeorum* uel *quium*, ut melius uidetur, *quis*, *quaeae*, *quibus*, o, *a quibus*.

Haec tibi, diacone sanctissime, de pronominis ratione breuiter dicta oportunum sibi petunt finem.
